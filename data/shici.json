[
{"title": "四时田园杂兴·其三十一", "author": "范成大", "dynasty": "宋代", "content": "昼出耘田夜绩麻，村庄儿女各当家。\n童孙未解供耕织，也傍桑阴学种瓜。"},
{"title": "江城子·乙卯正月二十日夜记梦", "author": "苏轼", "dynasty": "宋代", "content": "十年生死两茫茫，不思量，自难忘。\n千里孤坟，无处话凄凉。\n纵使相逢应不识，尘满面，鬓如霜。\n夜来幽梦忽还乡，小轩窗，正梳妆。\n相顾无言，惟有泪千行。\n料得年年肠断处，明月夜，短松冈。"},
{"title": "江城子·密州出猎", "author": "苏轼", "dynasty": "宋代", "content": "老夫聊发少年狂，左牵黄，右擎苍，锦帽貂裘，千骑卷平冈。\n为报倾城随太守，亲射虎，看孙郎。\n酒酣胸胆尚开张。\n鬓微霜，又何妨！持节云中，何日遣冯唐？会挽雕弓如满月，西北望，射天狼。"},
{"title": "洞仙歌·冰肌玉骨", "author": "苏轼", "dynasty": "宋代", "content": "仆七岁时，见眉州老尼，姓朱，忘其名，年九十岁。\n自言尝随其师入蜀主孟昶宫中，一日大热，蜀主与花蕊夫人夜纳凉摩诃池上，作一词，朱具能记之。\n今四十年，朱已死久矣，人无知此词者，但记其首两句，暇日寻味，岂《洞仙歌》令乎？乃为足之云。\n冰肌玉骨，自清凉无汗。\n水殿风来暗香满。\n绣帘开，一点明月窥人，人未寝，欹枕钗横鬓乱。\n起来携素手，庭户无声，时见疏星渡河汉。\n试问夜如何？夜已三更，金波淡，玉绳低转。\n但屈指西风几时来，又不道流年暗中偷换。"},
{"title": "卜算子·黄州定慧院寓居作", "author": "苏轼", "dynasty": "宋代", "content": "缺月挂疏桐，漏断人初静。\n谁见幽人独往来，缥缈孤鸿影。\n惊起却回头，有恨无人省。\n拣尽寒枝不肯栖，寂寞沙洲冷。"},
{"title": "定风波·莫听穿林打叶声", "author": "苏轼", "dynasty": "宋代", "content": "三月七日，沙湖道中遇雨，雨具先去，同行皆狼狈，余独不觉。\n已而遂晴，故作此词。\n莫听穿林打叶声，何妨吟啸且徐行。\n竹杖芒鞋轻胜马，谁怕？一蓑烟雨任平生。\n料峭春风吹酒醒，微冷，山头斜照却相迎。\n回首向来萧瑟处，归去，也无风雨也无晴。"},
{"title": "临江仙·夜饮东坡醒复醉", "author": "苏轼", "dynasty": "宋代", "content": "夜饮东坡醒复醉，归来仿佛三更。\n家童鼻息已雷鸣。\n敲门都不应，倚杖听江声。\n长恨此身非我有，何时忘却营营。\n夜阑风静縠纹平。\n小舟从此逝，江海寄余生。"},
{"title": "西江月·顷在黄州", "author": "苏轼", "dynasty": "宋代", "content": "顷在黄州，春夜行蕲水中，过酒家饮，酒醉，乘月至一溪桥上，解鞍曲肱，醉卧少休。\n及觉已晓，乱山攒拥，流水锵然，疑非尘世也。\n书此语桥柱上。\n照野弥弥浅浪，横空隐隐层霄。\n障泥未解玉骢骄，我欲醉眠芳草。\n可惜一溪风月，莫教踏碎琼瑶。\n解鞍欹枕绿杨桥，杜宇一声春晓。"},
{"title": "长相思·雨", "author": "万俟咏", "dynasty": "宋代", "content": "一声声，一更更。\n窗外芭蕉窗里灯，此时无限情。\n梦难成，恨难平。\n不道愁人不喜听，空阶滴到明。"},
{"title": "虞美人·寄公度", "author": "舒亶", "dynasty": "宋代", "content": "芙蓉落尽天涵水，日暮沧波起。\n背飞双燕贴云寒，独向小楼东畔、倚阑看。\n浮生只合尊前老，雪满长安道。\n故人早晚上高台，赠我江南春色、一枝梅。"},
{"title": "水调歌头·和马叔度游月波楼", "author": "辛弃疾", "dynasty": "宋代", "content": "客子久不到，好景为君留。\n西楼着意吟赏，何必问更筹？唤起一天明月，照我满怀冰雪，浩荡百川流。\n鲸饮未吞海，剑气已横秋。\n野光浮，天宇迥，物华幽。\n中州遗恨，不知今夜几人愁？谁念英雄老矣？不道功名蕞尔，决策尚悠悠。\n此事费分说，来日且扶头！"},
{"title": "北人食菱", "author": "江盈科", "dynasty": "明代", "content": "北人生而不识菱者，仕于南方，席上啖菱，并壳入口。\n或曰：“食菱须去壳。\n”其人自护所短，曰：“我非不知，并壳者，欲以去热也。\n”问者曰：“北土亦有此物否？”答曰：“前山后山，何地不有？”　　夫菱生于水而非土产，此坐强不知以为知也。"},
{"title": "晏子谏杀烛邹", "author": "刘向", "dynasty": "两汉", "content": "齐景公好弋，使烛邹主鸟而亡之。\n公怒，诏吏欲杀之。\n晏子曰：“烛邹有罪三，请数之以其罪杀之。\n”公曰：“可。\n”于是召而数之公前，曰：“烛邹，汝为吾君主鸟而亡之，是罪一也；使吾君以鸟之故杀人，是罪二也；使诸侯闻之以吾君重鸟而轻士，是罪三也。\n数烛邹罪已毕，请杀之。\n”公曰：“勿杀！寡人闻命矣。\n”"},
{"title": "惠崇春江晚景二首 / 惠崇春江晓景二首", "author": "苏轼", "dynasty": "宋代", "content": "竹外桃花三两枝，春江水暖鸭先知。\n蒌蒿满地芦芽短，正是河豚欲上时。\n两两归鸿欲破群，依依还似北归人。\n遥知朔漠多风雪，更待江南半月春。"},
{"title": "秋夕", "author": "杜牧", "dynasty": "唐代", "content": "银烛秋光冷画屏，轻罗小扇扑流萤。\n天阶夜色凉如水，卧看牵牛织女星。"},
{"title": "江畔独步寻花", "author": "杜甫", "dynasty": "唐代", "content": "黄四娘家花满蹊，千朵万朵压枝低。\n留连戏蝶时时舞，自在娇莺恰恰啼。"},
{"title": "红楼春趣", "author": "曹雪芹", "dynasty": "清代", "content": "一语末了，只听窗外竹子上一声响，恰似窗屉子倒了一般，众人吓了一跳。\n丫鬟们出去瞧时，帘外丫鬟嚷道：“一个大蝴蝶风筝，挂在竹梢上了。\n”众丫鬟笑道：“好一个齐整风筝！不知是谁家的，断了线。\n咱们拿下他来。\n”宝玉等听了，也都出来看时，宝玉笑道：“我认得这风筝，这是大老爷那院里嫣红姑娘放的。\n拿下来给他送过去罢。\n”紫鹃笑道：“难道天下没有一样的风筝，单有这个不成？二爷也太死心眼儿了！我不管，我且拿起来。\n”探春道：“紫鹃也太小器了，你们一般有的，这会子拾人走了的，也不嫌个忌讳？”黛玉笑道：“可是呢。\n把咱们的拿出来，咱们也放放晦气。\n”　　丫头们听见放风筝，巴不得一声儿，七手八脚，都忙着拿出来：也有美人儿的，也有沙雁儿的。\n丫头们搬高墩，捆剪子股儿，一面拨起籰子来。\n宝钗等都立在院门前，命丫头们在院外敞地下放去。\n宝琴笑道：“你这个不好看，不如三姐姐的一个软翅子大凤凰好。\n”宝钗回头向翠墨笑道：“你去把你们的拿来也放放。\n”　　宝玉又兴头起来，也打发个小丫头子家去，说：“把昨儿赖大娘送我的那个大鱼取来。\n”小丫头子去了半天，空手回来，笑道：“秦雯姑娘昨儿放走了。\n”宝玉道：“我还没放一遭儿呢！”探春笑道：“横竖是给你放晦气罢了！”宝玉道：“再把大螃蟹拿来罢。\n”丫头去了，同了几个人，扛了一个美人并籰子来，回说：“袭姑娘说：昨儿把螃蟹给了三爷了，这一个是林大娘才送来的，放这一个罢。\n”宝玉细看了一回，只见这美人做的十分精致，心中欢喜，便叫：“放起来！”　　此时探春的也取了来，丫头们在那山坡上已放起来。\n宝琴叫丫头放起一个大蝙蝠来，宝钗也放起个一连七个大雁来，独有宝玉的美人，再放不起来。\n宝玉说丫头们不会放，自己放了半天，只起房高，就落下来，急的头上的汗都出来了。\n众人都笑他，他便恨的摔在地下，指着风筝说道：“要不是个美人，我一顿脚跺个稀烂。\n”黛玉笑道：“那是顶线不好，拿去叫人换好了，就好放了再取一个来放吧。\n”　　宝玉等大家都仰面看天上这几个风筝起在空中。\n一时风紧，众丫鬟都用娟子垫着手放。\n黛玉见风力紧了，过去将籰子一松，只听“豁喇喇”一阵响，登时线尽，风筝随风去了。\n黛玉因让众人来放。\n众人都说：“林姑娘的病根儿都放了去了，咱们大家都放了吧。\n”于是丫头们拿过一把剪子来，饺断了线，那风筝都飘飘飖飖随风而去。\n一时只有鸡蛋大小，一展眼只剩下一点黑星儿，一会儿就不见了。\n众人仰面说道：“有趣，有趣！”说着，有丫头来清吃饭，大家方散。"},
{"title": "猴王出世", "author": "吴承恩", "dynasty": "明代", "content": "海外有一国土，名曰傲来国。\n国近大海，海中有一座名山，唤为花果山。\n那座山正当顶上，有一块仙石。\n其石有三丈六尺五寸高，有二丈四尺围圆。\n四面更无树木遮阴，左右倒有芝兰相衬。\n盖自开辟以来，每受天真地秀，日精月华，感之既久，遂有灵通之意。\n内育仙胞，一日迸裂，产一石卵，似圆球样大。\n因见风，化作一个石猴。\n那猴在山中，却会行走跳跃，食草木，饮涧泉，采山花，觅树果；与狼虫为伴，虎豹为群，樟鹿为友，猕猿为亲；夜宿石崖之下，朝游峰洞之中。\n　　一朝天气炎热，与群猴避暑，都在松阴之下顽耍。\n一群猴子耍了一会，却去那山涧中洗澡。\n见那股涧水奔流，真个似滚瓜涌溅。\n古云：“禽有禽言，兽有兽语。\n”众猴都道：“这股水不知是哪里的水。\n我们今日赶闲无事，顺涧边往上溜头寻看源流，耍子去耶！”喊一声，都拖男挈女，唤弟呼兄，一齐跑来，顺涧爬山，直至源流之处，乃是一股瀑布飞泉。\n众猴拍手称扬道：“好水！好水！原来此处远通山脚之下，直接大海之波。\n”又道：“哪一个有本事的，钻进去寻个源头出来，不伤身体者，我等即拜他为王。\n”连呼了三声，忽见丛杂中跳出一个石猴，应声高叫道：“我进去！我进去！”他瞑目蹲身，将身一纵，径跳入瀑布泉中，忽睁睛抬头观看，那里边却无水无波，明明朗朗的一架桥梁。\n他住了身，定了神，仔细再看，原来是座铁板桥。\n桥下之水，冲贯于石窍之间，倒挂流出去，遮闭了桥门。\n却又欠身上桥头，再走再看，却似有人家住处一般，真个好所在。\n石猴看罢多时，跳过桥中间，左右观看，只见正当中有一石碣。\n碣上有一行楷书大字，镌着“花果山福地，水帘洞洞天”。\n　　石猴喜不自胜，忽抽身往外便走，复瞑目蹲身，跳出水外，打了两个呵呵道：“大造化！大造化！”众猴把他围住，问道：“里面怎么样？水有多深？”石猴道：“没水！没水！原来是一座铁板桥。\n桥那边是一座天造地设的家当。\n”众猴道：“怎见得是个家当？”石猴笑道：“这股水乃是桥下冲贯石窍，倒挂下来遮闭门户的。\n桥边有花有树，乃是一座石房。\n房内有石锅、石灶、石碗、石盆、石床、石凳。\n中间一块石碣上，携着‘花果山福地，水帘洞洞天’。\n真个是我们安身之处。\n里面且是宽阔，容得千百口老小。\n我们都进去住，也省得受老天之气。\n”　　众猴听得，个个欢喜。\n都道：“你还先走，带我们进去，进去！”石猴却又瞑目蹲身，往里一跳，叫道：“都随我进来！进来！”那些猴有胆大的，都跳进去了；胆小的，一个个伸头缩颈，抓耳挠腮，大声叫喊，缠一会，也都进去了。\n跳过桥头，一个个抢盆夺碗，占灶争床，搬过来，移过去，正是猴性顽劣，再无一个宁时，只搬得力倦神疲方止。\n石猴端坐上面道：“列位呵，‘人而无信，不知其可。\n’你们才说有本事进得来，出得去，不伤身体者，就拜他为王。\n我如今进来又出去，出去又进来，寻了这一个洞天与列位安眠稳睡，各享成家之福，何不拜我为王？”众猴听说，即拱伏无违。\n一个个序齿排班，朝上礼拜。\n都称“千岁大王”。\n自此，石猴高登王位，将“石”字隐了，遂称美猴王。"},
{"title": "三人成虎", "author": "刘向", "dynasty": "两汉", "content": "庞葱与太子质于邯郸，谓魏王曰：‘今一人言市有虎，王信之乎？’王曰：‘否。\n’‘二人言市有虎，王信之乎？’王曰：‘寡人疑之矣。\n’‘三人言市有虎，王信之乎？’王曰：‘寡人信之矣。\n’庞葱曰：‘夫市之无虎明矣，然而三人言而成虎。\n今邯郸去大梁也远于市，而议臣者过于三人，愿王察之。\n’王曰：‘寡人自为知。\n’于是辞行，而谗言先至。\n后太子罢质，果不得见。"},
{"title": "父善游", "author": "吕不韦 撰", "dynasty": "先秦", "content": "有过于江上者，见人方引婴儿而欲投之江中，婴儿啼。\n人问其故。\n曰：“此其父善游。\n”其父虽善游，其子岂遽善游哉？以此任物，亦必悖矣。"},
{"title": "江村即事", "author": "司空曙", "dynasty": "唐代", "content": "钓罢归来不系船，江村月落正堪眠。\n纵然一夜风吹去，只在芦花浅水边。"},
{"title": "月下独酌四首·其一", "author": "李白", "dynasty": "唐代", "content": "花间一壶酒，独酌无相亲。\n举杯邀明月，对影成三人。\n月既不解饮，影徒随我身。\n暂伴月将影，行乐须及春。\n我歌月徘徊，我舞影零乱。\n醒时同交欢，醉后各分散。\n永结无情游，相期邈云汉。"},
{"title": "侠客行", "author": "李白", "dynasty": "唐代", "content": "赵客缦胡缨，吴钩霜雪明。\n银鞍照白马，飒沓如流星。\n十步杀一人，千里不留行。\n事了拂衣去，深藏身与名。\n闲过信陵饮，脱剑膝前横。\n将炙啖朱亥，持觞劝侯嬴。\n三杯吐然诺，五岳倒为轻。\n眼花耳热后，意气素霓生。\n救赵挥金槌，邯郸先震惊。\n千秋二壮士，烜赫大梁城。\n纵死侠骨香，不惭世上英。\n谁能书阁下，白首太玄经。"},
{"title": "丰乐亭游春三首", "author": "欧阳修", "dynasty": "宋代", "content": "绿树交加山鸟啼，晴风荡漾落花飞。\n鸟歌花舞太守醉，明日酒醒春已归。\n春云淡淡日辉辉，草惹行襟絮拂衣。\n行到亭西逢太守，篮舆酩酊插花归。\n红树青山日欲斜，长郊草色绿无涯。\n游人不管春将老，来往亭前踏落花。"},
{"title": "初秋行圃", "author": "杨万里", "dynasty": "宋代", "content": "落日无情最有情，遍催万树暮蝉鸣。\n听来咫尺无寻处，寻到旁边却不声。"},
{"title": "宿甘露寺僧舍", "author": "曾公亮", "dynasty": "宋代", "content": "枕中云气千峰近，床底松声万壑哀。\n要看银山拍天浪，开窗放入大江来。"},
{"title": "青青水中蒲二首", "author": "韩愈", "dynasty": "唐代", "content": "青青水中蒲，下有一双鱼。\n君今上陇去，我在与谁居？青青水中蒲，长在水中居。\n寄语浮萍草，相随我不如。"},
{"title": "村夜", "author": "白居易", "dynasty": "唐代", "content": "霜草苍苍虫切切，村南村北行人绝。\n独出门前望野田，月明荞麦花如雪。"},
{"title": "董行成", "author": "佚名", "dynasty": "宋代", "content": "唐怀州河内县董行成能策贼。\n有一人从河阳长店,盗行人驴一头并皮袋。\n天欲晓,至怀州。\n行成至街中,见之，叱曰：“个贼住！即下驴来！”遂承伏。\n人问何以知之。\n行成曰：“此驴行急而汗，非长行也；见人则引缰远过，怯也；以此知之。\n”捉送县，有顷，驴主寻踪至，皆如其言。"},
{"title": "鸣雁行", "author": "鲍溶", "dynasty": "唐代", "content": "七月朔方雁心苦，联影翻空落南土。\n八月江南阴复晴，浮云绕天难夜行。\n羽翼劳痛心虚惊，一声相呼百处鸣。\n楚童夜宿烟波侧，沙上布罗连草色。\n月暗风悲欲下天，不知何处容栖息。\n楚童胡为伤我神，尔不曾任远行人。\n江南羽族本不少，宁得网罗此客鸟。"},
{"title": "春晓曲 / 玉楼春 / 木兰花", "author": "温庭筠", "dynasty": "唐代", "content": "家临长信往来道，乳燕双双拂烟草。\n油壁车轻金犊肥，流苏帐晓春鸡早。\n笼中娇鸟暖犹睡，帘外落花闲不扫。\n衰桃一树近前池，似惜红颜镜中老。"},
{"title": "春词二首", "author": "常建", "dynasty": "唐代", "content": "菀菀黄柳丝，濛濛杂花垂。\n日高红妆卧，倚对春光迟。\n宁知傍淇水，騕褭黄金羁。\n翳翳陌上桑，南枝交北堂。\n美人金梯出，素手自提筐。\n非但畏蚕饥，盈盈娇路傍。"},
{"title": "清平调·其二", "author": "李白", "dynasty": "唐代", "content": "一枝红艳露凝香，云雨巫山枉断肠。\n借问汉宫谁得似，可怜飞燕倚新妆。"},
{"title": "菩萨蛮·回文", "author": "苏轼", "dynasty": "宋代", "content": "落花闲院春衫薄，薄衫春院闲花落。\n迟日恨依依，依依恨日迟。\n梦回莺舌弄，弄舌莺回梦。\n邮便问人羞，羞人问便邮。"},
{"title": "咏牡丹", "author": "俞大猷", "dynasty": "明代", "content": "闲花眼底千千种，此种人间擅最奇。\n国色天香人咏尽，丹心独抱更谁知。"},
{"title": "咏弓", "author": "章孝标", "dynasty": "唐代", "content": "较量武艺论勋庸，曾发将军箭落鸿。\n握内从夸弯似月，眼前还怕撇来风。\n只知击起穿雕镞，不解容和射鹄功。\n得病自从杯里后，至今形状怕相逢。"},
{"title": "穷鸟赋", "author": "赵壹", "dynasty": "两汉", "content": "昔原大夫赎桑下绝气，传称其仁；秦越人还虢太子结脉，世著其神。\n设曩之二人不遭仁遇神，则结绝之气竭矣。\n然而脯出乎车軨，针石运乎手爪。\n今所赖者，非直车之脯，手爪之针石也。\n乃收之于斗极，还之于司命，使干皮复含血，枯骨复被肉，允所谓遭仁遇神，真所宜传而著之。\n余畏禁，不敢班班显言，窃为《穷鸟赋》一篇。\n其辞曰：有一穷鸟，戢翼原野。\n罼网加上，机阱在下。\n缴弹张右，翼弓彀左。\n飞丸缴矢，交集于我。\n思飞不得，欲鸣不可。\n举头畏触，摇足恐堕。\n内怀怖急，乍冰乍火。\n幸赖大贤，我矜我怜。\n昔济我南，今振我西。\n鸟也虽顽，犹识密恩。\n内以书心，外用告天。\n　　晋夏侯湛观飞鸟赋曰：见逸游之高鸟，邈飘飏而殊逝，擢华毛以迅鹜，回劲翼以扬势，披六翮之联翩，振轻体之迢递，遂乃矜形辽廓。\n冯虚安翔，翩翻徘徊，上下颉颃，动素羽之习习。\n乱白质于日光，玩流气以差池。\n弄长风以抑扬，摄双翅以高举，舒修颈以儴徉。\n目悦妙势，心嘉羽仪，爱惠音之嘤嘤，美弱翰之参差，蹔高凌于景外，又抑身乎云崖，乍来乍往，若悬若垂，象流星之离天，似圆物之坠危，何斯游之自得，谅逸豫之可希，苟临川而羡鱼，亦观翔而乐飞。\n　　梁沈约天渊水鸟应诏赋曰：天渊池，鸟集水涟漪，单泛姿容与，群飞时合离，将骞复敛翮，回首望惊雌，飘薄出孤屿，未曾宿兰渚，飞飞忽云倦，相鸣集池?可怜九层楼，光影水上浮。\n本来蹔止息，遇此遂淹留。\n若夫侣浴清深，朋翻旷翠鬣紫缨之饰。\n丹冕绿襟之状，过波兮湛澹，随风兮回漾，竦臆兮开萍，蹙水兮兴浪。"},
{"title": "咏槐", "author": "冯清", "dynasty": "明代", "content": "行台阶下原植三槐，故巡抚张纪常正德壬申正月剪伐其一，寸干无存。\n闰五月初十日，予适抚临。\n越旬日，前槐茁复出土，月转盛茂，再月余，而柯肄乔耸叶蔽云飞凌空之势，勃然莫遏。\n噫！槐一物也，厚积昌发乃尔。\n气数遭际之盛造化生育之功，夫岂徒然而已哉！是用谩成小诗以纪其实传告将来云。\n谁把庭槐浪剪除，源头生意自赢馀。\n肄丛故柢戈矛立，叶护重阴伞盖舒。\n间世瑞灵钟厚载，新晴苍翠接清虚。\n凉氛谩讶祛烦暑，王氏祯祥史续书。"},
{"title": "题张十一旅舍三咏·井", "author": "韩愈", "dynasty": "唐代", "content": "贾谊宅中今始见，葛洪山下昔曾窥。\n寒泉百尺空看影，正是行人暍死时。"},
{"title": "咏壁鱼", "author": "李远", "dynasty": "唐代", "content": "鳞细粉光鲜，开书乱眼前。\n透窗疑漏网，落砚似流泉。\n潜穴河图内，吞钩乙字边。\n莫言鬐鬣小，食尽白蘋篇。"},
{"title": "芙蓉亭", "author": "柳宗元", "dynasty": "唐代", "content": "新亭俯朱槛，嘉木开芙蓉。\n清香晨风远，溽彩寒露浓。\n潇洒出人世，低昂多异容。\n尝闻色空喻，造物谁为工？留连秋月晏，迢递来山钟。"},
{"title": "答李滁州题庭前石竹花见寄", "author": "独孤及", "dynasty": "唐代", "content": "殷疑曙霞染，巧类匣刀裁。\n不怕南风热，能迎小暑开。\n游蜂怜色好，思妇感年催。\n览赠添离恨，愁肠日几回。"},
{"title": "菩萨蛮·题梅扇", "author": "周纯", "dynasty": "宋代", "content": "梅花韵似才人面。\n为伊写在春风扇。\n人面似花妍。\n花应不解言。\n在手微风动。\n勾引相思梦。\n莫用插酴醿。\n酴醿羞见伊。"},
{"title": "观第五泄记", "author": "袁宏道", "dynasty": "明代", "content": "从山门右折，得石径。\n数步闻疾雷声，心悸。\n山僧曰：“此瀑声也。\n”　　疾趋，度石罅，瀑见。\n石青削，不容寸肤，三面皆郛立。\n瀑行青壁间，撼山掉谷，喷雪直下，怒石横激如虹，忽卷掣折而后注，水态愈伟，山行之极观也。\n　　游人坐欹岩下望，以面受沫，乍若披丝，虚空皆纬，至飞雨泻崖，而犹不忍去。\n　　暮归，各赋诗。\n所目既奇，思亦变幻，恍惚牛鬼蛇神，不知作何等语。\n时夜已午，虎之声，如在床几间。\n彼此谛观，须眉毛发，种种皆竖，俱若鬼矣。"},
{"title": "赋得蝉", "author": "褚沄", "dynasty": "南北朝", "content": "避雀乔枝里，飞空华殿曲。\n天寒响屡嘶，日暮声愈促。\n繁吟如故尽，长韵还相续。\n饮露非表清，轻身易知足。"},
{"title": "烛影摇红·赋德清县圃古红梅", "author": "吴文英", "dynasty": "宋代", "content": "莓锁虹梁，稽山祠下当时见。\n横斜无分照溪光，珠网空凝遍。\n姑射青春对面。\n驾飞虬、罗浮路远。\n千年春在，新月苔池，黄昏山馆。\n花满河阳，为君羞褪晨妆茜。\n云根直下是银河，客老秋槎变。\n雨外红铅洗断。\n又晴霞、惊飞暮管。\n倚阑祗怕，弄水鳞生，乘东风便。"},
{"title": "咏石牛", "author": "李白", "dynasty": "唐代", "content": "此石巍巍活象牛，埋藏是地数千秋。\n风吹遍体无毛动，雨打浑身有汗流。\n芳草齐眉难入口，牧童扳角不回头。\n自来鼻上无绳索，天地为栏夜不收。"},
{"title": "虞美人影·咏香橙", "author": "吴文英", "dynasty": "宋代", "content": "黄包先著风霜劲。\n独占一年佳景。\n点点吴盐雪凝。\n玉脍和齑冷。\n洋园谁识黄金径。\n一棹洞庭秋兴。\n香荐兰皋汤鼎。\n残酒西窗醒。"},
{"title": "咏竹", "author": "刘孝先", "dynasty": "南北朝", "content": "竹生荒野外，梢云耸百寻。\n无人赏高节，徒自抱贞心。\n耻染湘妃泪，羞入上宫琴。\n谁能制长笛，当为吐龙吟。"},
{"title": "任光禄竹溪记", "author": "唐顺之", "dynasty": "明代", "content": "余尝游于京师侯家富人之园，见其所蓄，自绝徼海外奇花石无所不致，而所不能致者惟竹。\n吾江南人斩竹而薪之，其为园，亦必购求海外奇花石，或千钱买一石、百钱买一花，不自惜。\n然有竹据其间，或芟而去焉，曰：“毋以是占我花石地。\n”而京师人苟可致一竹，辄不惜数千钱；然才遇霜雪，又槁以死。\n以其难致而又多槁死，则人益贵之。\n而江南人甚或笑之曰：“京师人乃宝吾之所薪。\n”呜呼！奇花石诚为京师与江南人所贵。\n然穷其所生之地，则绝徼海外之人视之，吾意其亦无以甚异于竹之在江以南。\n而绝徼海外，或素不产竹之地，然使其人一旦见竹，吾意其必又有甚于京师人之宝之者。\n是将不胜笑也。\n语云：“人去乡则益贱，物去乡则益贵。\n”以此言之，世之好丑，亦何常之有乎！　　余舅光禄任君治园于荆溪之上，遍植以竹，不植他木。\n竹间作一小楼，暇则与客吟啸其中。\n而间谓余曰：“吾不能与有力者争池亭花石之胜，独此取诸土之所有，可以不劳力而蓊然满园，亦足适也。\n因自谓竹溪主人。\n甥其为我记之。\n”余以谓君岂真不能与有力者争，而漫然取诸其土之所有者？无乃独有所深好于竹，而不欲以告人欤？昔人论竹，以为绝无声色臭味可好。\n故其巧怪不如石，其妖艳绰约不如花。\n孑孑然有似乎偃蹇孤特之士，不可以谐于俗。\n是以自古以来，知好竹者绝少。\n且彼京师人亦岂能知而贵之？不过欲以此斗富，与奇花石等耳。\n故京师人之贵竹，与江南人之不贵竹，其为不知竹一也。\n　　君生长于纷华而能不溺乎其中，裘马、僮奴、歌舞，凡诸富人所酣嗜，一切斥去。\n尤挺挺不妄与人交，凛然有偃蹇孤特之气，此其于竹，必有自得焉。\n而举凡万物可喜可玩，固有不能间也欤？然则虽使竹非其土之所有，君犹将极其力以致之，而后快乎其心。\n君之力虽使能尽致奇花石，而其好固有不存也。\n嗟乎！竹固可以不出江南而取贵也哉！吾重有所感矣！"},
{"title": "风流子·黄钟商芍药", "author": "吴文英", "dynasty": "宋代", "content": "金谷已空尘。\n薰风祝攥舞低鸾翅，绛笼蜜炬，绿映龙盆。\n窈窕绣窗人睡起，临砌脉无言。\n慵整堕鬟，怨时迟暮，可怜憔悴，啼雨黄昏。\n轻桡移花市，秋娘渡、飞浪溅湿行裙。\n二十四桥南北，罗荐香分。\n念碎劈芳心，萦思千缕，赠将幽素，偷翦重云。\n终待凤池归去，催咏红翻。"},
{"title": "最高楼·咏梅", "author": "陈亮", "dynasty": "宋代", "content": "春乍透，香早暗偷传。\n深院落，斗清妍。\n紫檀枝似流苏带，黄金须胜辟寒钿。\n更朝朝，琼树好，笑当年。\n花不向沉香亭上看。\n树不着唐昌宫里玩。\n衣带水，隔风烟。\n铅华不御凌波处，蛾眉淡扫至尊前。\n管如今，浑似了，更堪怜。"},
{"title": "花马池咏", "author": "崔允", "dynasty": "明代", "content": "秋风揽辔下边城，万里河流绕骑清。\n樽俎试看酬壮节，壶觞到处迓行旌。\n寒骄强弩云传箭，飚转轻车火作营。\n慷慨十年长剑在，登楼一笑暮山横。"},
{"title": "咏百八塔", "author": "俞益谟", "dynasty": "清代", "content": "《阿育王经》言：诸佛灭渡后，昼夜役鬼神造塔五千四十八所，意者是即其数欤。\n然海内郡县所见寥寥，独兹百八聚于一区，厥义未必无谓。\n余生斯长斯，靡所究竟，率成俚句，请质高明。\n百八浮图信异哉，无今无古壮山隈。\n降魔蜜顿金刚杵，说法偶成舍利堆。\n只虑激湍穿峡破，故将砥柱挽波颓。\n谁能识得真如意，唱佛周遭日几回。"},
{"title": "慧庆寺玉兰记", "author": "戴名世", "dynasty": "清代", "content": "慧庆寺距阊门四五里而遥，地僻而鲜居人，其西南及北，皆为平野。\n岁癸未、甲申间，秀水朱竹垞先生赁僧房数间，著书于此。\n先生旧太史，有名声，又为巡抚宋公重客，宋公时时造焉。\n于是苏之人士以大府重客故，载酒来访者不绝，而慧庆玉兰之名，一时大著。\n　　玉兰在佛殿下，凡二株，高数丈，盖二百年物。\n花开时，茂密繁多，望之如雪。\n虎丘亦有玉兰一株，为人所称。\n虎丘繁华之地，游人杂沓，花易得名，其实不及慧庆远甚。\n然非朱先生以太史而为重客，则慧庆之玉兰，竟未有知者。\n久之，先生去，寺门昼闭，无复有人为看花来者。\n　　余寓舍距慧庆一里许，岁丁亥春二月，余昼闲无事，独行野外，因叩门而入。\n时玉兰方开，茂密如曩时。\n余叹花之开谢，自有其时，其气机各适其所自然，原与人世无涉，不以人之知不知而为盛衰也。\n今虎丘之玉兰，意象渐衰，而在慧庆者如故，亦以见虚名之不足恃，而幽潜者之可久也。\n花虽微，而物理有可感者，故记之。"},
{"title": "读山海经十三首·其四", "author": "陶渊明", "dynasty": "魏晋", "content": "丹木生何许？乃在峚山阳。\n黄花复朱实，食之寿命长。\n白玉凝素液，瑾瑜发奇光。\n岂伊君子宝，见重我轩黄。"},
{"title": "同蔡孚起居咏鹦鹉", "author": "胡皓", "dynasty": "唐代", "content": "鹦鹉殊姿致，鸾皇得比肩。\n常寻金殿里，每话玉阶前。\n贾谊才方达，扬雄老未迁。\n能言既有地，何惜为闻天。"},
{"title": "桃花", "author": "吴融", "dynasty": "唐代", "content": "满树和娇烂漫红，万枝丹彩灼春融。\n何当结作千年实，将示人间造化工。"},
{"title": "庆清朝·榴花", "author": "王沂孙", "dynasty": "宋代", "content": "玉局歌残，金陵句绝，年年负却熏风。\n西邻窈窕，独怜入户飞红。\n前度绿阴载酒，枝头色比舞裙同。\n何须拟，蜡珠作蒂，缃彩成丛。\n谁在旧家殿阁？自太真仙去，扫地春空。\n朱幡护取，如今应误花工。\n颠倒绛英满径，想无车马到山中。\n西风后，尚余数点，犹胜春浓。"},
{"title": "燕来", "author": "韦庄", "dynasty": "唐代", "content": "去岁辞巢别近邻，今来空讶草堂新。\n花开对语应相问，不是村中旧主人。"},
{"title": "牡丹赋", "author": "舒元舆", "dynasty": "唐代", "content": "古人言花者，牡丹未尝与焉。\n盖遁乎深山，自幽而著。\n以为贵重所知，花则何遇焉？天后之乡，西河也，有众香精舍，下有牡丹，其花特异，天后叹上苑之有阙，因命移植焉。\n由此京国牡丹，日月寖盛。\n今则自禁闼洎官署，外延士庶之家，弥漫如四渎之流，不知其止息之地。\n每暮春之月，遨游之士如狂焉。\n亦上国繁华之一事也。\n近代文士为歌诗以咏其形容，未有能赋之者。\n余独赋之，以极其美。\n或曰：子常以丈夫功业自许，今则肆情于一花，无乃犹有儿女之心乎？余应之曰：吾子独不见张荆州之为人乎？斯人信丈夫也。\n然吾观其文集之首，有《荔枝赋》。\n焉。\n荔枝信美矣，然亦不出一果尔，与牡丹何异哉？但问其所赋之旨何如，吾赋牡丹何伤焉，或者不能对，余遂赋以示之。\n　　圆玄瑞精，有星而景，有云而卿。\n其光下垂，遇物流形。\n草木得之，发为红英。\n英之甚红，钟乎牡丹。\n拔类迈伦，国香欺兰。\n我研物情，次第而观。\n　　暮春气极，绿苞如珠。\n清露宵偃。\n韶光晓驱。\n动荡支节，如解凝结，百脉融畅，气不可遏。\n兀然盛怒，如将愤泄。\n淑色披开，照曜酷烈。\n美肤腻体，万状皆绝。\n赤者如日，白者如月。\n淡者如赫，殷者如血。\n向者如迎，背者如诀。\n坼者如语，含者如咽。\n俯者如愁，仰者如悦。\n袅者如舞，侧者如跌。\n亚者如醉，曲者如折。\n密者如织，疏者如缺。\n鲜者如濯，惨者如别。\n初胧胧而下上，次鳞鳞而重叠。\n锦衾相覆，绣帐连接。\n晴笼昼熏，宿露宵袌。\n或灼灼腾秀，或亭亭露奇。\n或飐然如招，或俨然如思，或希风如吟，或泫露如悲。\n或垂然如缒，或烂然如披。\n或迎日拥砌，或照影临池。\n或山鸡已驯，或威凤将飞。\n其态万万，胡可立辩？不窥天府，孰得而见？　　乍遇孙武，来此教战。\n教战谓何？摇摇纤柯。\n玉栏风满，流霞成波，历阶重台，万朵千棵。\n西子南威，洛神湘娥。\n或倚或扶，朱颜色酡。\n角炫红釭，争颦翠娥。\n灼灼夭夭，逶逶迤迤。\n汉宫三千，艳列星河，我见其少，孰云其多。\n弄彩呈妍，压景骈肩。\n席发银烛，炉升绛烟。\n洞府真人，会于群仙。\n晶荧往来，金釭列钱。\n凝睇相看，曾不晤言。\n未及行雨，先惊旱莲。\n公室侯家，列之如麻。\n咳唾万金，买此繁华。\n遑恤终日，一言相夸。\n列幄庭中，步障开霞。\n曲庑重梁，松篁交加。\n如贮深闺，似隔窗纱，仿佛息妫，依稀馆娃。\n我来观之，如乘仙槎。\n脉脉不语，迟迟日斜。\n九衢游人，骏马香车。\n有酒如渑，万坐笙歌。\n一醉是竞，孰知其他。\n我案花品，此花第一。\n脱落群类，独占春日。\n其大盈尺，其香满室。\n叶如翠羽，拥抱栉比。\n蕊如金屑，妆饰淑质。\n玫瑰羞死，芍药自失。\n夭桃敛迹，秾李惭出。\n踯躅宵溃，木兰潜逸。\n朱槿灰心，紫薇屈膝，皆让其先，敢怀愤嫉？　　焕乎！美乎！后土之产物也。\n使其花如此而伟乎，何前代寂寞而不闻？今则昌然而大来。\n曷草木之命，亦有时而塞，亦有时而开？吾欲问汝，曷为而生哉？汝且不言，徒留玩以徘徊。"},
{"title": "阳春曲·赠海棠", "author": "徐再思", "dynasty": "元代", "content": "玉环梦断风流事，银烛歌成富贵词。\n东风一树玉胭脂，双燕子。\n曾见正开时。"},
{"title": "咏贺兰山", "author": "胡秉正", "dynasty": "清代", "content": "西北天谁补？此山作柱擎。\n蟠根横远塞，设险压长城。\n俯瞰黄河小，高悬白雪清。\n曾从绝顶望，灏气接蓬瀛。"},
{"title": "咏鹦鹉", "author": "僧定渚", "dynasty": "宋代", "content": "罩向金笼好羽仪，分明喉舌似君稀。\n不须一向随人语，须信人心有是非。"},
{"title": "读山海经十三首·其五", "author": "陶渊明", "dynasty": "魏晋", "content": "翩翩三青鸟，毛色奇可怜。\n朝为王母使，暮归三危山。\n我欲因此鸟，具向王母言。\n在世无所须，惟酒与长年。"},
{"title": "巽公院五咏", "author": "柳宗元", "dynasty": "唐代", "content": "净土堂结习自无始，沦溺穷苦源。\n流形及兹世，始悟三空门。\n华堂开净域，图像焕且繁。\n清冷焚众香，微妙歌法言。\n稽首愧导师，超遥谢尘昏。\n曲讲堂寂灭本非断，文字安可离！曲堂何为设？高士方在斯。\n圣默寄言宣，分别乃无知。\n趣中即空假，名相与谁期？愿言绝闻得，忘意聊思惟。\n禅堂发地结菁茆，团团抱虚白。\n山花落幽户，中有忘机客。\n涉有本非取，照空不待析。\n万籁俱缘生，窅然喧中寂。\n心境本同如，鸟飞无遗迹。\n芙蓉亭新亭俯朱槛，嘉木开芙蓉。\n清香晨风远，溽彩寒露浓。\n潇洒出人世，低昂多异容。\n尝闻色空喻，造物谁为工？留连秋月晏，迢递来山钟。\n苦竹桥危桥属幽径，缭绕穿疏林。\n迸箨分苦节，轻筠抱虚心。\n俯瞰涓涓流，仰聆萧萧吟。\n差池下烟日，嘲哳鸣山禽。\n谅无要津用，栖息有馀阴。"},
{"title": "落叶", "author": "王建", "dynasty": "唐代", "content": "陈绿向参差，初红已重叠。\n中庭初扫地，绕树三两叶。"},
{"title": "水龙吟·赋张斗墅家古松五粒", "author": "吴文英", "dynasty": "宋代", "content": "有人独立空山，翠髯未觉霜颜老。\n新香秀粒，浓光绿浸，千年春小。\n布影参旗，障空云盖，沉沉秋晓。\n驷苍虬万里，笙吹凤女，骖飞乘、天风袅。\n般巧。\n霜斤不到。\n汉游仙、相从最早。\n皱鳞细雨，层阴藏月，朱弦古调。\n问讯东桥，故人南岭，倚天长啸。\n待凌霄谢了，山深岁晚，素心才表。"},
{"title": "咏檐前竹", "author": "沈约", "dynasty": "南北朝", "content": "萌开箨已垂，结叶始成枝。\n繁荫上蓊茸，促节下离离。\n风动露滴沥，月照影参差。\n得生君户牖，不愿夹华池。"},
{"title": "咏瓢", "author": "张说", "dynasty": "唐代", "content": "美酒酌悬瓢，真淳好相映。\n蜗房卷堕首，鹤颈抽长柄。\n雅色素而黄，虚心轻且劲。\n岂无雕刻者，贵此成天性。"},
{"title": "题友人云母障子", "author": "王维", "dynasty": "唐代", "content": "君家云母障，时向野庭开。\n自有山泉入，非因采画来。"},
{"title": "夜合花", "author": "纳兰性德", "dynasty": "清代", "content": "阶前双夜合，枝叶敷花荣。\n疏密共晴雨，卷舒因晦明。\n影随筠箔乱，香杂水沉生。\n对此能销忿，旋移迎小楹。"},
{"title": "探春", "author": "黄庶", "dynasty": "宋代", "content": "雪里犹能醉落梅，好营杯具待春来。\n东风便试新刀尺，万叶千花一手裁。"},
{"title": "杭州开元寺牡丹", "author": "张祜", "dynasty": "唐代", "content": "浓艳初开小药栏，人人惆怅出长安。\n风流却是钱塘寺，不踏红尘见牡丹。"},
{"title": "咏黄莺儿", "author": "郑愔", "dynasty": "唐代", "content": "欲转声犹涩，将飞羽未调。\n高风不借便，何处得迁乔。"},
{"title": "古香慢·赋沧浪看桂", "author": "吴文英", "dynasty": "宋代", "content": "怨娥坠柳，离佩摇葓，霜讯南圃。\n漫忆桥扉，倚竹袖寒日暮。\n还问月中游，梦飞过、金风翠羽。\n把残云、胜水万顷，暗熏冷麝凄苦。\n渐浩渺、凌山高处。\n秋澹无光，残照谁主。\n露粟侵肌，夜约羽林轻误。\n翦碎惜秋心，更肠断、珠尘藓路。\n怕重阳，又催近、满城细雨。"},
{"title": "咏画障", "author": "上官仪", "dynasty": "唐代", "content": "芳晨丽日桃花浦，珠帘翠帐凤凰楼。\n蔡女菱歌移锦缆，燕姬春望上琼钩。\n新妆漏影浮轻扇，冶袖飘香入浅流。\n未减行雨荆台下，自比凌波洛浦游。"},
{"title": "咏主人壁上画鹤寄乔主簿崔著作", "author": "陈子昂", "dynasty": "唐代", "content": "古壁仙人画，丹青尚有文。\n独舞纷如雪，孤飞暧似云。\n自矜彩色重，宁忆故池群。\n江海联翩翼，长鸣谁复闻。"},
{"title": "咏湖中雁", "author": "沈约", "dynasty": "南北朝", "content": "白水满春塘，旅雁每迥翔。\n唼流牵弱藻，敛翮带馀霜。\n群浮动轻浪，单泛逐孤光。\n悬飞竟不下，乱起未成行。\n刷羽同摇漾，一举还故乡。"},
{"title": "极相思·题陈藏一水月梅扇", "author": "吴文英", "dynasty": "宋代", "content": "玉纤风透秋痕。\n凉与素怀分。\n乘鸾归后，生绡净翦，一片冰云。\n心事孤山春梦在，到思量、犹断诗魂。\n水清月冷，香消影瘦，人立黄昏。"},
{"title": "感遇诗三十八首·其二十三", "author": "陈子昂", "dynasty": "唐代", "content": "翡翠巢南海，雄雌珠树林。\n何知美人意，骄爱比黄金。\n杀身炎州里，委羽玉堂阴。\n旖旎光首饰，葳蕤烂锦衾。\n岂不在遐远，虞罗忽见寻。\n多材信为累，叹息此珍禽。"},
{"title": "浣溪沙·桂", "author": "吴文英", "dynasty": "宋代", "content": "曲角深帘隐洞房。\n正嫌玉骨易愁黄。\n好花偏占一秋香。\n夜气清时初傍枕，晓光分处未开窗。\n可怜人似月中孀。"},
{"title": "蝶恋花·落落盘根真得地", "author": "王国维", "dynasty": "近现代", "content": "落落盘根真得地，涧畔双松，相背呈奇态。\n势欲拚飞终复坠，苍龙下饮东溪水。\n溪上平岗千叠翠，万树亭亭，争作拏云势。\n总为自家生意遂，人间爱道为渠媚。"},
{"title": "栀子花诗", "author": "沈周", "dynasty": "明代", "content": "雪魄冰花凉气清，曲阑深处艳精神。\n一钩新月风牵影，暗送娇香入画庭。"},
{"title": "薛宝钗·雪竹", "author": "环山樵", "dynasty": "清代", "content": "大雪北风催，家家贫白屋。\n玉树犹难伸，压倒千竿竹。\n高节志凌云，不敢当滕六。\n君子本虚心，甘自低头伏。\n无复绿猗猗，何如在淇澳？寒林尽白封，奚第琅玕独。\n寒梅也不禁，何只君瑟缩？读书小窗前，不见青矗矗。\n搦管坐空斋，不听声谡谡。\n缅怀文典可，佳画添几幅。\n更思僵卧人，岂只食无肉。"},
{"title": "水龙吟·咏月", "author": "晁端礼", "dynasty": "宋代", "content": "倦游京洛风尘，夜来病酒无人问。\n九衢雪小，千门月淡，元宵灯近。\n香散梅梢，冻消池面，一番春信。\n记南楼醉里，西城宴阕，都不管、人春困。\n屈指流年未几，早人惊、潘郎双鬓。\n当时体态，如今情绪，多应瘦损。\n马上墙头，纵教瞥见，也难相认。\n凭栏干，但有盈盈泪眼，罗襟揾。"},
{"title": "咏省壁画鹤", "author": "宋之问", "dynasty": "唐代", "content": "粉壁图仙鹤，昂藏真气多。\n鶱飞竟不去，当是恋恩波。"},
{"title": "咏甘蔗", "author": "佚名", "dynasty": "清代", "content": "绿阵连烟垠，风雨化精节。\n玉露含青紫，沁彻哲人心。"},
{"title": "寒松赋", "author": "李绅", "dynasty": "唐代", "content": "松之生也，于岩之侧。\n流俗不顾，匠人未识。\n无地势以炫容，有天机而作色。\n徒观其贞枝肃矗，直干芊眠，倚层峦则捎云蔽景，据幽涧则蓄雾藏烟。\n穹石盘薄而埋根，凡经几载；古藤联缘而抱节，莫记何年。\n　　于是白露零，凉风至；林野惨栗，山原愁悴。\n彼众尽于玄黄，斯独茂于苍翠，然后知落落高劲，亭亭孤绝。\n其为质也，不易叶而改柯；其为心也，甘冒霜而停雪。\n叶幽人之雅趣，明君子之奇节。\n　　若乃确乎不拔，物莫与隆，阴阳不能变其性，雨露所以资其丰。\n擢影后凋，一千年而作盖；流形入梦，十八载而为公。\n不学春开之桃李、秋落之梧桐。\n　　乱曰：负栋梁兮时不知，冒霜雪兮空自奇；谅可用而不用，固斯焉而取斯。"},
{"title": "水龙吟·浮翠山房拟赋白莲", "author": "唐玨", "dynasty": "宋代", "content": "淡妆人更婵娟，晚奁净洗铅华腻。\n泠泠月色，萧萧风度，娇红敛避。\n太液池空，霓裳舞倦，不堪重记。\n叹冰魂犹在，翠舆难驻，玉簪为谁轻坠。\n别有凌空一叶，泛清寒、素波千里。\n珠房泪湿，明珰恨远，旧游梦里。\n羽扇生秋，琼楼不夜，尚遗仙意。\n奈香云易散，绡衣半脱，露凉如水。"},
{"title": "咏长信宫中草诗", "author": "庾肩吾", "dynasty": "南北朝", "content": "委翠似知节，含芳如有情。\n全由履迹少，并欲上阶生。"},
{"title": "归舟江行望燕子矶作", "author": "厉鹗", "dynasty": "清代", "content": "石势浑如掠水飞，渔罾绝壁挂清晖。\n俯江亭上何人坐？看我扁舟望翠微。"},
{"title": "姑孰十咏", "author": "李白", "dynasty": "唐代", "content": "姑孰溪爱此溪水闲，乘流兴无极。\n漾楫怕鸥惊，垂竿待鱼食。\n波翻晓霞影，岸叠春山色。\n何处浣纱人？红颜未相识。\n丹阳湖湖与元气连，风波浩难止。\n天外贾客归，云间片帆起。\n龟游莲叶上，鸟宿芦花里。\n少女棹轻舟，歌声逐流水。\n谢公宅青山日将瞑，寂寞谢公宅。\n竹里无人声，池中虚月白。\n荒庭衰草遍，废井苍苔积。\n唯有清风闲，时时起泉石。\n凌歊台旷望登古台，台高极人目。\n叠嶂列远空，杂花间平陆。\n闲云入窗牖，野翠生松竹。\n欲览碑上文，苔侵岂堪读？桓公井桓公名已古，废井曾未竭。\n石甃冷苍苔，寒泉湛孤月。\n秋来桐暂落，春至桃还发。\n路远人罕窥，谁能见清澈？慈姥竹野竹攒石生，含烟映江岛。\n翠色落波深，虚声带寒早。\n龙吟曾未听，凤曲吹应好。\n不学蒲柳凋，贞心常自保。\n望夫山颙望临碧空，怨情感离别。\n江草不知愁，岩花但争发。\n云山万重隔，音信千里绝。\n春去秋复来，相思几时歇？牛渚矶绝壁临巨川，连峰势相向。\n乱石流洑间，回波自成浪。\n但惊群木秀，莫测精灵状。\n更听猿夜啼，忧心醉江上。\n灵墟山丁令辞世人，拂衣向仙路。\n伏炼九丹成，方随五云去。\n松萝蔽幽洞，桃杏深隐处。\n不知曾化鹤，辽海归几度？天门山迥出江上山，双峰自相对。\n岸映松色寒，石分浪花碎。\n参差远天际，缥缈晴霞外。\n落日舟去遥，回首沉青霭。"},
{"title": "凄凉犯·重台水仙", "author": "吴文英", "dynasty": "宋代", "content": "空江浪阔。\n清尘凝、层层刻碎冰叶。\n水边照影，华裾曳翠，露搔泪湿。\n湘烟暮合。\n□尘袜、凌波半涉。\n怕临风、□欺瘦骨，护冷素衣叠。\n樊姊玉奴恨，小钿疏唇，洗妆轻怯。\n汜人最苦，纷痕深、几重愁靥。\n花隘香浓，猛熏透、霜绡细摺。\n倚瑶台，十二金钱晕半掐。"},
{"title": "北禽", "author": "李商隐", "dynasty": "唐代", "content": "为恋巴江好，无辞瘴雾蒸。\n纵能朝杜宇，可得值苍鹰。\n石小虚填海，芦铦未破矰。\n知来有乾鹊，何不向雕陵。"},
{"title": "使院中新栽柏树子呈李十五栖筠", "author": "岑参", "dynasty": "唐代", "content": "爱尔青青色，移根此地来。\n不曾台上种，留向碛中栽。\n脆叶欺门柳，狂花笑院梅。\n不须愁岁晚，霜露岂能摧。"},
{"title": "杨柳八首·其三", "author": "温庭筠", "dynasty": "唐代", "content": "苏小门前柳万条，毵毵金线拂平桥。\n黄莺不语东风起，深闭朱门伴舞腰。"},
{"title": "齐天乐·蝉", "author": "仇远", "dynasty": "元代", "content": "夕阳门巷荒城曲，清间早鸣秋树。\n薄翦绡衣，凉生鬓影，独饮天边风露。\n朝朝暮暮。\n奈一度凄吟，一番凄楚。\n尚有残声，蓦然飞过别枝去。\n齐宫往事谩省，行人犹与说，当时齐女。\n雨歇空山，月笼古柳，仿佛旧曾听处。\n离情正苦。\n甚懒拂笺，倦拈琴谱。\n满地霜红，浅莎寻蜕羽。"},
{"title": "和张仆射塞下曲·其二", "author": "卢纶", "dynasty": "唐代", "content": "林暗草惊风，将军夜引弓。\n平明寻白羽，没在石棱中。"},
{"title": "奉同张敬夫城南二十咏", "author": "朱熹", "dynasty": "宋代", "content": "纳湖诗筒连画卷，坐看复行吟。\n想像南湖水，秋来几许深。\n东渚小山幽桂丛，岁暮霭佳色。\n花落洞庭波，秋风渺何极！咏归桥绿涨平湖水，朱栏跨小桥。\n舞雩千载事，历历在今朝。\n船斋考盘虽在陆，滉漾水云深。\n正尔沧洲趣，难忘魏阙心。\n丽泽堂堂后林阴密，堂前湖水深。\n感君怀我意，千里梦相寻。\n兰涧光风浮碧涧，兰杜日猗猗。\n竟岁无人采，含薰祗自知。\n书楼君家一编书，不自圯上得。\n石室寄林端，时来玩幽赜。\n山斋藏书楼上头，读书楼下屋。\n怀哉千载心，俯仰数椽足。\n蒙轩先生湖海姿，蒙养今自閟。\n铭坐仰先贤，点画存彖系。\n石疏此竹下渠，漱彼涧中石。\n暮馆绕寒声，秋空动澄碧。\n卷云亭西山云气深，徙倚一舒　。\n浩荡忽搴开，为君展遐眺。\n柳堤渚华初出水，堤树亦成行。\n吟罢天津句，　风拂面凉。\n月榭月色三秋白，湖光四面平。\n与君凌倒景，上下极空明。\n濯清涉江采芙蓉，十反心无斁。\n不遇无极翁，深衷竟谁识？西屿朝吟东渚风，夕弄西屿月。\n人境谅非遥，湖山自幽绝。\n淙琤谷湖光湛不流，嵌窦亦潜注。\n倚杖忽琮琤，竹深无觅处。\n听雨舫彩舟停画桨，容与得欹眠。\n梦破蓬窗雨，寒声动一川。\n梅堤仙人冰雪姿，贞秀绝伦拟。\n驿使讵知闻，寻香问烟水。\n采菱舟湖平秋水碧，桂棹木兰舟。\n一曲菱歌晚，惊飞欲下鸥。\n南阜高丘复层观，何日去登临？一目长空尽，寒江列暮岑。"},
{"title": "留春令·咏梅花", "author": "史达祖", "dynasty": "宋代", "content": "故人溪上，挂愁无奈，烟梢月树。\n一涓春水点黄昏，便没顿、相思处。\n曾把芳心深相许。\n故梦劳诗苦。\n闻说东风亦多情，被竹外、香留住。"},
{"title": "箕山", "author": "汪遵", "dynasty": "唐代", "content": "薄世临流洗耳尘，便归云洞任天真。\n一瓢风入犹嫌闹，何况人间万种人。"},
{"title": "烈女操", "author": "孟郊", "dynasty": "唐代", "content": "梧桐相待老，鸳鸯会双死。\n贞女贵殉夫，舍生亦如此。\n波澜誓不起，妾心古井水。"},
{"title": "诉衷情·小梅风韵最妖娆", "author": "晏几道", "dynasty": "宋代", "content": "小梅风韵最妖娆。\n开处雪初消。\n南枝欲附春信，长恨陇人遥。\n闲记忆，旧江皋。\n路迢迢。\n暗香浮动，疏影横斜，几处溪桥。"},
{"title": "古意呈补阙乔知之 / 独不见", "author": "沈佺期", "dynasty": "唐代", "content": "卢家少妇郁金堂，海燕双栖玳瑁梁。\n九月寒砧催木叶，十年征戍忆辽阳。\n白狼河北音书断，丹凤城南秋夜长。\n谁谓含愁独不见，更教明月照流黄。"},
{"title": "和张仆射塞下曲·其四", "author": "卢纶", "dynasty": "唐代", "content": "野幕敞琼筵，羌戎贺劳旋。\n醉和金甲舞，雷鼓动山川。"},
{"title": "对雪", "author": "王禹偁", "dynasty": "宋代", "content": "帝乡岁云暮，衡门昼长闭。\n五日免常参，三馆无公事。\n读书夜卧迟，多成日高睡。\n睡起毛骨寒，窗牖琼花坠。\n披衣出户看，飘飘满天地。\n岂敢患贫居，聊将贺丰岁。\n月俸虽无余，晨炊且相继。\n薪刍未阙供，酒肴亦能备。\n数杯奉亲老，一酌均兄弟。\n妻子不饥寒，相聚歌时瑞。\n因思河朔民，输税供边鄙。\n车重数十斛，路遥几百里。\n羸蹄冻不行，死辙冰难曳。\n夜来何处宿，阒寂荒陂里。\n又思边塞兵，荷戈御胡骑。\n城上卓旌旗，楼中望烽燧。\n弓劲添气力，甲寒侵骨髓。\n今日何处行，牢落穷沙际。\n自念亦何人，偷安得如是。\n深为苍生蠹，仍尸谏官位。\n謇谔无一言，岂得为直士。\n褒贬无一词，岂得为良史。\n不耕一亩田，不持一只矢。\n多惭富人术，且乏安边议。\n空作对雪吟，勤勤谢知己。"},
{"title": "长干行·君家何处住", "author": "崔颢", "dynasty": "唐代", "content": "君家何处住，妾住在横塘。\n停船暂借问，或恐是同乡。"},
{"title": "长干行·家临九江水", "author": "崔颢", "dynasty": "唐代", "content": "家临九江水，来去九江侧。\n同是长干人，生小不相识。"},
{"title": "金缕衣", "author": "佚名", "dynasty": "唐代", "content": "劝君莫惜金缕衣，劝君惜取少年时。\n花开堪折直须折，莫待无花空折枝。"},
{"title": "江南曲", "author": "李益", "dynasty": "唐代", "content": "嫁得瞿塘贾，朝朝误妾期。\n早知潮有信，嫁与弄潮儿。"},
{"title": "咏雁", "author": "李远", "dynasty": "唐代", "content": "早晚辞沙漠，南来处处飞。\n关山多雨雪，风水损毛衣。\n碧海魂应断，红楼信自稀。\n不知矰缴外，留得几行归。"},
{"title": "书韩干牧马图", "author": "苏轼", "dynasty": "宋代", "content": "南山之下，汧渭之间，想见开元天宝年。\n八坊分屯隘秦川，四十万匹如云烟。\n骓駓骃骆骊骝騵，白鱼赤兔骍騜鶾。\n龙颅凤颈狞且妍，奇姿逸态隐驽顽。\n碧眼胡儿手足鲜，岁时翦刷供帝闲。\n柘袍临池侍三千，红妆照日光流渊。\n楼下玉螭吐清寒，往来蹙踏生飞湍。\n众工舐笔和朱铅，先生曹霸弟子韩。\n厩马多肉尻脽圆，肉中画骨夸尤难。\n金羁玉勒绣罗鞍，鞭箠刻烙伤天全，不如此图近自然。\n平沙细草荒芊绵，惊鸿脱兔争后先。\n王良挟策飞上天，何必俯首服短辕？"},
{"title": "鹦鹉", "author": "方孝孺", "dynasty": "明代", "content": "幽禽兀自啭佳音，玉立雕笼万里心。\n只为从前解言语，半生不得在山林。"},
{"title": "题李俨黄菊赋", "author": "耶律洪基", "dynasty": "宋代", "content": "昨日得卿黄菊赋，碎剪金英填作句。\n袖中犹觉有余香，冷落西风吹不去。"},
{"title": "画竹歌", "author": "白居易", "dynasty": "唐代", "content": "植物之中竹难写，古今虽画无似者。\n萧郎下笔独逼真，丹青以来唯一人。\n人画竹身肥臃肿，萧画茎瘦节节竦。\n人画竹梢死羸垂，萧画枝活叶叶动。\n不根而生从意生，不笋而成由笔成。\n野塘水边埼岸侧，森森两丛十五茎。\n婵娟不失筠粉态，萧飒尽得风烟情。\n举头忽看不似画，低耳静听疑有声。\n西丛七茎劲而健，省向天竺寺前石上见。\n东丛八茎疏且寒，忆曾湘妃庙里雨中看。\n幽姿远思少人别，与君相顾空长叹。\n萧郎萧郎老可惜，手颤眼昏头雪色。\n自言便是绝笔时，从今此竹尤难得。"},
{"title": "和张仆射塞下曲·其一", "author": "卢纶", "dynasty": "唐代", "content": "鹫翎金仆姑，燕尾绣蝥弧。\n独立扬新令，千营共一呼。"},
{"title": "咏舞", "author": "虞世南", "dynasty": "唐代", "content": "繁弦奏渌水，长袖转回鸾。\n一双俱应节，还似镜中看。"},
{"title": "满庭芳·茉莉花", "author": "柳永", "dynasty": "宋代", "content": "环佩青衣，盈盈素靥，临风无限清幽。\n出尘标格，和月最温柔。\n堪爱芳怀淡雅，纵离别，未肯衔愁。\n浸沉水，多情化作，杯底暗香流。\n凝眸，犹记得，菱花镜里，绿鬓梢头。\n胜冰雪聪明，知己谁求？馥郁诗心长系，听古韵，一曲相酬。\n歌声远，余香绕枕，吹梦下扬州。"},
{"title": "惜秋华·木芙蓉", "author": "吴文英", "dynasty": "宋代", "content": "路远仙城，自王郎去后，芳卿憔悴。\n锦段镜空，重铺步障新绮。\n凡花瘦不禁秋，幻腻玉、腴红鲜丽。\n相携。\n试新妆乍毕，交扶轻醉。\n长记断桥外。\n骤玉骢过处，千娇凝睇。\n昨梦顿醒，依约旧时眉翠。\n愁边暮合碧云，倩唱入、六幺声里。\n风起。\n舞斜阳、阑干十二。"},
{"title": "秋兰赋", "author": "袁枚", "dynasty": "清代", "content": "秋林空兮百草逝，若有香兮林中至。\n既萧曼以袭裾，复氤氲而绕鼻。\n虽脉脉兮遥闻，觉熏熏然独异。\n予心讶焉，是乃芳兰，开非其时，宁不知寒？　　于焉步兰陔，循兰池，披条数萼，凝目寻之。\n果然兰言，称某在斯。\n业经半谢，尚挺全枝。\n啼露眠以有待，喜采者之来迟。\n苟不因风而枨触，虽幽人其犹未知。\n于是舁之萧斋，置之明窗。\n朝焉与对，夕焉与双。\n虑其霜厚叶薄，党孤香瘦，风影外逼，寒心内疚。\n乃复玉几安置，金屏掩覆。\n虽出入之余闲，必褰帘而三嗅。\n谁知朵止七花，开竟百日。\n晚景后凋，含章贞吉。\n露以冷而未晞，茎以劲而难折；瓣以敛而寿永，香以淡而味逸。\n商飙为之损威，凉月为之增色。\n留一穗之灵长，慰半生之萧瑟。\n　　予不觉神心布覆，深情容与。\n析佩表洁，浴汤孤处。\n倚空谷以流思，静风琴而不语。\n歌曰：秋雁回空，秋江停波。\n兰独不然，芬芳弥多。\n秋兮秋兮，将如兰何！"},
{"title": "满江红·雨后荒园", "author": "段克己", "dynasty": "金朝", "content": "遁庵主人植菊阶下，秋雨既盛，草莱芜没，殆不可见。\n江空岁晚，霜余草腐，而吾菊始发数花，生意凄然，似诉余以不遇，感而赋之。\n凶李生湛然归，寄菊轩弟。\n雨后荒园，群卉尽、律残无射。\n疏篱下，此花能保，英英鲜质。\n盈把足娱陶令意，夕餐谁似三闾洁？到而今、狼藉委苍苔，无人惜。\n堂上客，须空白。\n都无语，怀畴昔。\n恨因循过了，重阳佳节。\n飒飒凉风吹汝急，汝身孤特应难立。\n谩临风、三嗅绕芳丛，歌还泣。"},
{"title": "三闾庙", "author": "汪遵", "dynasty": "唐代", "content": "为嫌朝野尽陶陶，不觉官高怨亦高。\n憔悴莫酬渔父笑，浪交千载咏离骚。"},
{"title": "蝶恋花·一朵江梅春带雪", "author": "赵鼎", "dynasty": "宋代", "content": "长道县和元彦修梅词。\n彦修，钱塘人，名时敏。\n坐张天觉党，自户部员外郎谪监长道之白石镇。\n一朵江梅春带雪。\n玉软云娇，姑射肌肤洁。\n照影凌波微步怯。\n暗香浮动黄昏月。\n谩道广平心似铁。\n词赋风流，不尽愁千结。\n望断江南音信绝。\n陇头行客空情切。"},
{"title": "祝英台近·荷花", "author": "高观国", "dynasty": "宋代", "content": "拥红妆，翻翠盖，花影暗南浦。\n波面澄霞，兰艇采香去。\n有人水溅红裙，相招晚醉，正月上、凉生风露。\n两凝伫。\n别后歌断云间，娇姿黯无语。\n魂梦西风，端的此心苦。\n遥想芳脸轻颦，凌波微步，镇输与、沙边鸥鹭。"},
{"title": "咏架上鹰", "author": "崔铉", "dynasty": "唐代", "content": "天边心胆架头身，欲拟飞腾未有因。\n万里碧霄终一去，不知谁是解绦人。"},
{"title": "望隔墙花诗", "author": "刘孝威", "dynasty": "南北朝", "content": "隔墙花半隐，犹见动花枝。\n当由美人摘，讵止春风吹。"},
{"title": "渡海至琼管天宁寺咏阇提花三首", "author": "李纲", "dynasty": "宋代", "content": "深院无人帘幕垂，玉英翠羽灿芳枝。\n世间颜色难相似，淡月初残未坠时。\n冰玉风姿照座骞，炎方相遇且相宽。\n纻衣缟带平生志，正念幽人尚素冠。\n阻涉鲸波寇盗森，中原回首涕沾襟。\n清愁万斛无消处，赖有幽花慰客心。"},
{"title": "水龙吟·白莲", "author": "张炎", "dynasty": "宋代", "content": "仙人掌上芙蓉，涓涓犹滴金盘露。\n轻装照水，纤裳玉立，飘飘似舞。\n几度销凝，满湖烟月，一汀鸥鹭。\n记小舟夜悄，波明香远，浑不见、花开处。\n应是浣纱人妒。\n褪红衣、被谁轻误？闲情淡雅，冶姿清润，凭娇待语。\n隔浦相逢，偶然倾盖，似传心素。\n怕湘皋佩解，绿云十里，卷西风去。"},
{"title": "杨花", "author": "吴融", "dynasty": "唐代", "content": "不斗秾华不占红，自飞晴野雪濛濛。\n百花长恨风吹落，唯有杨花独爱风。"},
{"title": "南中荣橘柚", "author": "柳宗元", "dynasty": "唐代", "content": "橘柚怀贞质，受命此炎方。\n密林耀朱绿，晚岁有馀芳。\n殊风限清汉，飞雪滞故乡。\n攀条何所叹，北望熊与湘。"},
{"title": "齐天乐·萤", "author": "王沂孙", "dynasty": "宋代", "content": "碧痕初化池塘草，荧荧野光相趁。\n扇薄星流，盘明露滴，零落秋原飞磷。\n练裳暗近。\n记穿柳生凉，度荷分暝。\n误我残编，翠囊空叹梦无准。\n楼阴时过数点，倚阑人未睡，曾赋幽恨。\n汉苑飘苔，秦陵坠叶，千古凄凉不尽。\n何人为省？但隔水余晖，傍林残影。\n已觉萧疏，更堪秋夜永！"},
{"title": "咏鸳鸯", "author": "李远", "dynasty": "唐代", "content": "鸳鸯离别伤，人意似鸳鸯。\n试取鸳鸯看，多应断寸肠。"},
{"title": "蝶恋花·几股湘江龙骨瘦", "author": "金章宗", "dynasty": "宋代", "content": "几股湘江龙骨瘦，巧样翻腾，叠作湘波皱。\n金缕小钿花草斗，翠条更结同心扣。\n金殿珠帘闲永昼，一握清风，暂喜怀中透。\n忽听传宣颁急奏，轻轻褪入香罗袖。"},
{"title": "杏花天·咏汤", "author": "吴文英", "dynasty": "宋代", "content": "蛮姜豆蔻相思味。\n算却在、春风舌底。\n江清爱与消残醉。\n悴憔文园病起。\n停嘶骑、歌眉送意。\n记晓色、东城梦里。\n紫檀晕浅香波细。\n肠断垂杨小市。"},
{"title": "五月水边柳", "author": "崔护", "dynasty": "唐代", "content": "结根挺涯涘，垂影覆清浅。\n睡脸寒未开，懒腰晴更软。\n摇空条已重，拂水带方展。\n似醉烟景凝，如愁月露泫。\n丝长鱼误恐，枝弱禽惊践。\n长别几多情，含春任攀搴。"},
{"title": "瑶花慢·朱钿宝玦", "author": "周密", "dynasty": "宋代", "content": "后土之花，天下无二本。\n方其初开，帅臣以金瓶飞骑，进之天上，间亦分致贵邸。\n余客辇下，有以一枝已下共缺十八行。\n朱钿宝玦，天上飞琼，比人间春别。\n江南江北曾未见，漫拟梨云梅雪。\n淮山春晚，问谁识、芳心高洁？消几番、花落花开，老了玉关豪杰！金壶翦送琼枝，看一骑红尘，香度瑶阙。\n韶华正好，应自喜、初乱长安蜂蝶。\n杜郎老矣，想旧事、花须能说。\n记少年，一梦扬州，二十四桥明月。"},
{"title": "莺啼序·荷和赵修全韵", "author": "吴文英", "dynasty": "宋代", "content": "横塘棹穿艳锦，引鸳鸯弄水。\n断霞晚、笑折花归，绀纱低护灯蕊。\n润玉瘦、冰轻倦浴，斜拕凤股盘云坠。\n听银床声细。\n梧桐渐搅凉思。\n　　窗隙流光，冉冉迅羽，诉空梁燕子。\n误惊起、风竹敲门，故人还又不至。\n记琅玕、新诗细掐，早陈迹、香痕纤指。\n怕因循，罗扇恩疏，又生秋意。\n　　西湖旧日，画舸频移，叹几萦梦寐。\n霞佩冷，叠澜不定，麝霭飞雨，乍湿鲛绡，暗盛红泪。\n綀单夜共，波心宿处，琼箫吹月霓裳舞，向明朝、未觉花容悴。\n嫣香易落，回头澹碧锁烟，镜空画罗屏里。\n　　残蝉度曲，唱彻西园，也感红怨翠。\n念省惯、吴宫幽憩。\n暗柳追凉，晓岸参斜，露零沤起。\n丝萦寸藕，留连欢事。\n桃笙平展湘浪影，有昭华、秾李冰相倚。\n如今鬓点凄霜，半箧秋词，恨盈蠹纸。"},
{"title": "同儿辈赋未开海棠", "author": "元好问", "dynasty": "金朝", "content": "翠叶轻笼豆颗均，胭脂浓抹蜡痕新。\n殷勤留著花梢露，滴下生红可惜春。"},
{"title": "咏归堂隐鳞洞", "author": "王汝舟", "dynasty": "宋代", "content": "先生名利比尘灰，绿竹青松手自栽。\n拟把一竿盘石上，幅巾闲过峡山来。\n清时通退一何忙，抚志山西汉仲长。\n静觉眼根无俗物，翛然一室自焚香。\n隐德家声累世闻，考盘幽涧作闲人。\n夭红过眼随荣谢，菊秀兰香自占春。\n种竹淇园远致君，生平孤节负辛勤。\n需贤侧席非无意，地远言轻岂易闻。"},
{"title": "巽上人以竹间自采新茶见赠酬之以诗", "author": "柳宗元", "dynasty": "唐代", "content": "芳丛翳湘竹，零露凝清华。\n复此雪山客，晨朝掇灵芽。\n蒸烟俯石濑，咫尺凌丹崖。\n圆方丽奇色，圭璧无纤瑕。\n呼儿爨金鼎，馀馥延幽遐。\n涤虑发真照，还源荡昏邪。\n犹同甘露饭，佛事薰毗耶。\n咄此蓬瀛侣，无乃贵流霞。"},
{"title": "一枝花·咏喜雨", "author": "张养浩", "dynasty": "元代", "content": "用尽我为国为民心，祈下些值金值玉雨，数年空盼望，一旦遂沾濡，唤省焦枯，喜万象春如故，恨流民尚在途，留不住都弃业抛家，当不的也离乡背土。\n[梁州]恨不得把野草翻腾做菽粟，澄河沙都变化做金珠。\n直使千门万户家豪富，我也不枉了受天禄。\n眼觑着灾伤教我没是处，只落得雪满头颅。\n[尾声]青天多谢相扶助，赤子从今罢叹吁。\n只愿得三日霖霪不停住，便下当街上似五湖，都渰了九衢，犹自洗不尽从前受过的苦。"},
{"title": "关山月", "author": "李白", "dynasty": "唐代", "content": "明月出天山，苍茫云海间。\n长风几万里，吹度玉门关。\n汉下白登道，胡窥青海湾。\n由来征战地，不见有人还。\n戍客望边邑，思归多苦颜。\n高楼当此夜，叹息未应闲。"},
{"title": "长干行·其一", "author": "李白", "dynasty": "唐代", "content": "妾发初覆额，折花门前剧。\n郎骑竹马来，绕床弄青梅。\n同居长干里，两小无嫌猜，十四为君妇，羞颜未尝开。\n低头向暗壁，千唤不一回。\n十五始展眉，愿同尘与灰。\n常存抱柱信，岂上望夫台。\n十六君远行，瞿塘滟滪堆。\n五月不可触，猿声天上哀。\n门前迟行迹，一一生绿苔。\n苔深不能扫，落叶秋风早。\n八月蝴蝶来，双飞西园草。\n感此伤妾心，坐愁红颜老。\n早晚下三巴，预将书报家。\n相迎不道远，直至长风沙。"},
{"title": "满江红·仙姥来时", "author": "姜夔", "dynasty": "宋代", "content": "仙姥来时，正一望、千顷翠澜。\n旌旗共、乱云俱下，依约前山。\n命驾群龙金作轭，相从诸娣玉为冠。\n向夜深、风定悄无人，闻佩环。\n神奇处，君试看。\n奠淮右，阻江南。\n遣六丁雷电，别守东关。\n却笑英雄无好手，一篙春水走曹瞒。\n又怎知、人在小红楼，帘影间。"},
{"title": "红蕉", "author": "柳宗元", "dynasty": "唐代", "content": "晚英值穷节，绿润含朱光。\n以兹正阳色，窈窕凌清霜。\n远物世所重，旅人心独伤。\n回晖眺林际，摵摵无遗芳。"},
{"title": "玉阶怨", "author": "李白", "dynasty": "唐代", "content": "玉阶生白露，夜久侵罗袜。\n却下水晶帘，玲珑望秋月。"},
{"title": "长信怨", "author": "王昌龄", "dynasty": "唐代", "content": "金井梧桐秋叶黄，珠帘不卷夜来霜。\n熏笼玉枕无颜色，卧听南宫清漏长。\n高殿秋砧响夜阑，霜深犹忆御衣寒。\n银灯青琐裁缝歇，还向金城明主看。\n奉帚平明金殿开，暂将团扇共徘徊。\n玉颜不及寒鸦色，犹带昭阳日影来。\n真成薄命久寻思，梦见君王觉后疑。\n火照西宫知夜饮，分明复道奉恩时。\n长信宫中秋月明，昭阳殿下捣衣声。\n白露堂中细草迹，红罗帐里不胜情。"},
{"title": "清平调·名花倾国两相欢", "author": "李白", "dynasty": "唐代", "content": "名花倾国两相欢，常得君王带笑看。\n解释春风无限恨，沉香亭北倚栏杆。"},
{"title": "咏新荷应诏", "author": "沈约", "dynasty": "南北朝", "content": "勿言草卉贱，幸宅天池中。\n微根才出浪，短干未摇风。\n宁知寸心里，蓄紫复含红！"},
{"title": "行路难·其三", "author": "李白", "dynasty": "唐代", "content": "有耳莫洗颍川水，有口莫食首阳蕨。\n含光混世贵无名，何用孤高比云月？吾观自古贤达人，功成不退皆殒身。\n子胥既弃吴江上，屈原终投湘水滨。\n陆机雄才岂自保？李斯税驾苦不早。\n华亭鹤唳讵可闻？上蔡苍鹰何足道？君不见吴中张翰称达生，秋风忽忆江东行。\n且乐生前一杯酒，何须身后千载名？"},
{"title": "山石", "author": "韩愈", "dynasty": "唐代", "content": "山石荦确行径微，黄昏到寺蝙蝠飞。\n升堂坐阶新雨足，芭蕉叶大栀子肥。\n僧言古壁佛画好，以火来照所见稀。\n铺床拂席置羹饭，疏粝亦足饱我饥。\n夜深静卧百虫绝，清月出岭光入扉。\n天明独去无道路，出入高下穷烟霏。\n山红涧碧纷烂漫，时见松枥皆十围。\n当流赤足踏涧石，水声激激风吹衣。\n人生如此自可乐，岂必局束为人鞿？嗟哉吾党二三子，安得至老不更归。"},
{"title": "石鼓歌", "author": "韩愈", "dynasty": "唐代", "content": "张生手持石鼓文，劝我试作石鼓歌。\n少陵无人谪仙死，才薄将奈石鼓何。\n周纲凌迟四海沸，宣王愤起挥天戈。\n大开明堂受朝贺，诸侯剑佩鸣相磨。\n蒐于岐阳骋雄俊，万里禽兽皆遮罗。\n镌功勒成告万世，凿石作鼓隳嵯峨。\n从臣才艺咸第一，拣选撰刻留山阿。\n雨淋日灸野火燎，鬼物守护烦撝呵。\n公从何处得纸本，毫发尽备无差讹。\n辞严义密读难晓，字体不类隶与蝌。\n年深岂免有缺画，快剑斫断生蛟鼍。\n鸾翔凤翥众仙下，珊瑚碧树交枝柯。\n金绳铁索锁钮壮，古鼎跃水龙腾梭。\n陋儒编诗不收入，二雅褊迫无委蛇。\n孔子西行不到秦，掎摭星宿遗羲娥。\n嗟余好古生苦晚，对此涕泪双滂沱。\n忆昔初蒙博士征，其年始改称元和。\n故人从军在右辅，为我度量掘臼科。\n濯冠沐浴告祭酒，如此至宝存岂多。\n毡包席裹可立致，十鼓只载数骆驼。\n荐诸太庙比郜鼎，光价岂止百倍过。\n圣恩若许留太学，诸生讲解得切磋。\n观经鸿都尚填咽，坐见举国来奔波。\n剜苔剔藓露节角，安置妥帖平不颇。\n大厦深檐与盖覆，经历久远期无佗。\n中朝大官老于事，讵肯感激徒媕婀。\n牧童敲火牛砺角，谁复著手为摩挲。\n日销月铄就埋没，六年西顾空吟哦。\n羲之俗书趁姿媚，数纸尚可博白鹅。\n继周八代争战罢，无人收拾理则那。\n方今太平日无事，柄任儒术崇丘轲。\n安能以此尚论列，愿借辩口如悬河。\n石鼓之歌止于此，呜呼吾意其蹉跎。"},
{"title": "行路难·其二", "author": "李白", "dynasty": "唐代", "content": "大道如青天，我独不得出。\n羞逐长安社中儿，赤鸡白雉赌梨栗。\n弹剑作歌奏苦声，曳裾王门不称情。\n淮阴市井笑韩信，汉朝公卿忌贾生。\n君不见昔时燕家重郭隗，拥篲折节无嫌猜。\n剧辛乐毅感恩分，输肝剖胆效英才。\n昭王白骨萦蔓草，谁人更扫黄金台？行路难，归去来！"},
{"title": "渔翁", "author": "柳宗元", "dynasty": "唐代", "content": "渔翁夜傍西岩宿，晓汲清湘燃楚竹。\n烟销日出不见人，欸乃一声山水绿。\n回看天际下中流，岩上无心云相逐。"},
{"title": "秋夜曲", "author": "王维", "dynasty": "唐代", "content": "桂魄初生秋露微，轻罗已薄未更衣。\n银筝夜久殷勤弄，心怯空房不忍归。"},
{"title": "阳春曲·春思", "author": "王和卿", "dynasty": "元代", "content": "柳梢淡淡鹅黄染，波面澄澄鸭绿添，及时膏雨细廉纤。\n门半掩，春睡殢人甜。"},
{"title": "夜归鹿门山歌 / 夜归鹿门歌", "author": "孟浩然", "dynasty": "唐代", "content": "山寺钟鸣昼已昏，渔梁渡头争渡喧。\n人随沙岸向江村，余亦乘舟归鹿门。\n鹿门月照开烟树，忽到庞公栖隐处。\n岩扉松径长寂寥，惟有幽人自来去。"},
{"title": "谒衡岳庙遂宿岳寺题门楼", "author": "韩愈", "dynasty": "唐代", "content": "五岳祭秩皆三公，四方环镇嵩当中。\n火维地荒足妖怪，天假神柄专其雄。\n喷云泄雾藏半腹，虽有绝顶谁能穷？我来正逢秋雨节，阴气晦昧无清风。\n潜心默祷若有应，岂非正直能感通！须臾静扫众峰出，仰见突兀撑青空。\n紫盖连延接天柱，石廪腾掷堆祝融。\n森然魄动下马拜，松柏一径趋灵宫。\n粉墙丹柱动光彩，鬼物图画填青红。\n升阶伛偻荐脯酒，欲以菲薄明其衷。\n庙令老人识神意，睢盱侦伺能鞠躬。\n手持杯珓导我掷，云此最吉余难同。\n窜逐蛮荒幸不死，衣食才足甘长终。\n侯王将相望久绝，神纵欲福难为功。\n夜投佛寺上高阁，星月掩映云曈昽。\n猿鸣钟动不知曙，杲杲寒日生于东。"},
{"title": "八月十五夜赠张功曹", "author": "韩愈", "dynasty": "唐代", "content": "纤云四卷天无河，清风吹空月舒波。\n沙平水息声影绝，一杯相属君当歌。\n君歌声酸辞且苦，不能听终泪如雨。\n洞庭连天九疑高，蛟龙出没猩鼯号。\n十生九死到官所，幽居默默如藏逃。\n下床畏蛇食畏药，海气湿蛰熏腥臊。\n昨者州前捶大鼓，嗣皇继圣登夔皋。\n赦书一日行万里，罪从大辟皆除死。\n迁者追回流者还，涤瑕荡垢清朝班。\n州家申名使家抑，坎轲只得移荆蛮。\n判司卑官不堪说，未免捶楚尘埃间。\n同时辈流多上道，天路幽险难追攀。\n君歌且休听我歌，我歌今与君殊科。\n一年明月今宵多，人生由命非由他。\n有酒不饮奈明何。"},
{"title": "同谢谘议咏铜雀台", "author": "谢朓", "dynasty": "南北朝", "content": "穗帷飘井干，樽酒若平生。\n郁郁西陵树，讵闻歌吹声。\n芳襟染泪迹，婵媛空复情。\n玉座犹寂寞，况乃妾身轻。"},
{"title": "杏花天·鬓棱初翦玉纤弱", "author": "吴文英", "dynasty": "宋代", "content": "鬓棱初翦玉纤弱。\n早春入、屏山四角。\n少年买困成欢谑。\n人在浓香绣幄。\n霜丝换、梅残梦觉。\n夜寒重、长安紫陌。\n东风入户先情薄。\n吹老灯花半萼。"},
{"title": "孤桐", "author": "王安石", "dynasty": "宋代", "content": "天质自森森，孤高几百寻。\n凌霄不屈己，得地本虚心。\n岁老根弥壮，阳骄叶更阴。\n明时思解愠，愿斫五弦琴。"},
{"title": "清平乐·春来街砌", "author": "欧阳炯", "dynasty": "五代", "content": "春来街砌，春雨如丝细。\n春地满飘红杏蒂，春燕舞随风势。\n春幡细缕春缯，春闺一点春灯。\n自是春心撩乱，非干春梦无凭。"},
{"title": "养竹记", "author": "白居易", "dynasty": "唐代", "content": "竹似贤，何哉？竹本固，固以树德，君子见其本，则思善建不拔者。\n竹性直，直以立身；君子见其性，则思中立不倚者。\n竹心空，空以体道；君子见其心，则思应用虚受者。\n竹节贞，贞以立志；君子见其节，则思砥砺名行，夷险一致者。\n夫如是，故君子人多树之，为庭实焉。\n　　贞元十九年春，居易以拔萃选及第，授校书郎，始于长安求假居处，得常乐里故关相国私第之东亭而处之。\n明日，履及于亭之东南隅，见丛竹于斯，枝叶殄瘁，无声无色。\n询于关氏之老，则曰：此相国之手植者。\n自相国捐馆，他人假居，由是筐篚者斩焉，彗帚者刈焉，刑余之材，长无寻焉，数无百焉。\n又有凡草木杂生其中，菶茸荟郁，有无竹之心焉。\n居易惜其尝经长者之手，而见贱俗人之目，剪弃若是，本性犹存。\n乃芟蘙荟，除粪壤，疏其间，封其下，不终日而毕。\n于是日出有清阴，风来有清声。\n依依然，欣欣然，若有情于感遇也。\n　　嗟乎！竹植物也，于人何有哉？以其有似于贤而人爱惜之，封植之，况其真贤者乎？然则竹之于草木，犹贤之于众庶。\n呜呼！竹不能自异，唯人异之。\n贤不能自异，唯用贤者异之。\n故作《养竹记》，书于亭之壁，以贻其后之居斯者，亦欲以闻于今之用贤者云。"},
{"title": "无题", "author": "吕霜", "dynasty": "清代", "content": "一年社日都忘了，忽见庭前燕子飞。\n禽鸟也知勤作室，衔泥带得落花归。"},
{"title": "眼儿媚·垂杨袅袅蘸清漪", "author": "尹焕", "dynasty": "宋代", "content": "垂杨袅袅蘸清漪。\n明绿染春丝。\n市桥紧马，旗亭沽酒，无限相思。\n云梳雨洗风前舞，一好百般宜。\n不知为甚，落花时节，都是颦眉。"},
{"title": "喜春来·春宴", "author": "元好问", "dynasty": "金朝", "content": "梅残玉靥香犹在，柳破金梢眼未开。\n东风和气满楼台，桃杏拆，宜唱喜春来。"},
{"title": "江城子·嫩黄初染绿初描", "author": "谭宣子", "dynasty": "宋代", "content": "嫩黄初染绿初描，倚春娇，索春饶。\n燕外莺边，想见万丝摇。\n便作无情终软美，天赋与、眼眉腰。\n短长亭外短长桥，驻金镳，系兰桡。\n可爱风流，年纪可怜宵。\n办得重来攀折后，烟雨暗，不辞遥。"},
{"title": "春近", "author": "王铚", "dynasty": "宋代", "content": "山雪银屏晓，溪梅玉镜春。\n东风露消息，万物有精神。\n索莫贫游世，龙钟老迫身。\n欲浮沧海去，风浪阔无津。"},
{"title": "咏蕙诗", "author": "繁钦", "dynasty": "魏晋", "content": "蕙草生山北，托身失所依。\n植根阴崖侧，夙夜惧危颓。\n寒泉浸我根，凄风常徘徊。\n三光照八极，独不蒙余晖。\n葩叶永雕瘁，凝露不暇晞。\n百卉皆含荣，己独失时姿。\n比我英芳发，鶗鴂鸣已衰。"},
{"title": "诉衷情·海棠珠缀一重重", "author": "晏殊", "dynasty": "宋代", "content": "海棠珠缀一重重。\n清晓近帘栊。\n胭脂谁与匀淡，偏向脸边浓。\n看叶嫩，惜花红。\n意无穷。\n如花似叶，岁岁年年，共占春风。"},
{"title": "松", "author": "成彦雄", "dynasty": "宋代", "content": "大夫名价古今闻，盘屈孤贞更出群。\n将谓岭头闲得了，夕阳犹挂数枝云。"},
{"title": "见二十弟倡和花字漫兴五首·其一", "author": "黄庭坚", "dynasty": "宋代", "content": "落絮游丝三月候，风吹雨洗一城花。\n未知东郭清明酒，何似西窗谷雨茶。"},
{"title": "咏萤火诗", "author": "萧绎", "dynasty": "南北朝", "content": "着人疑不热，集草讶无烟。\n到来灯下暗，翻往雨中然。"},
{"title": "柳花词三首", "author": "刘禹锡", "dynasty": "唐代", "content": "开从绿条上，散逐香风远。\n故取花落时，悠扬占春晚。\n轻飞不假风，轻落不委地。\n撩乱舞晴空，发人无限思。\n晴天闇闇雪，来送青春暮。\n无意似多情，千家万家去。"},
{"title": "解语花·梅花", "author": "吴文英", "dynasty": "宋代", "content": "门横皱碧，路入苍烟，春近江南岸。\n暮寒如剪。\n临溪影、一一半斜清浅。\n飞霙弄晚。\n荡千里、暗香平远。\n端正看、琼树三枝，总似兰昌见。\n酥莹云容夜暖。\n伴兰翘清瘦，箫凤柔婉。\n冷云荒翠，幽栖久、无语暗申春怨。\n东风半面。\n料准拟、何郎词卷。\n欢未阑，烟雨青黄，宜昼阴庭馆。"},
{"title": "鲥鱼", "author": "何景明", "dynasty": "明代", "content": "五月鲥鱼已至燕，荔枝卢橘未应先。\n赐鲜徧及中珰第，荐熟谁开寝庙筵。\n白日风尘驰驿骑，炎天冰雪护江船。\n银鳞细骨堪怜汝，玉筯金盘敢望传。"},
{"title": "春日陪杨江宁及诸官宴北湖感古作", "author": "李白", "dynasty": "唐代", "content": "昔闻颜光禄，攀龙宴京湖。\n楼船入天镜，帐殿开云衢。\n君王歌大风，如乐丰沛都。\n延年献佳作，邈与诗人俱。\n我来不及此，独立钟山孤。\n杨宰穆清风，芳声腾海隅。\n英僚满四座，粲若琼林敷。\n鹢首弄倒景，峨眉缀明珠。\n新弦采梨园，古舞娇吴歈。\n曲度绕云汉，听者皆欢娱。\n鸡栖何嘈嘈，沿月沸笙竽。\n古之帝宫苑，今乃人樵苏。\n感此劝一觞，愿君覆瓢壶。\n荣盛当作乐，无令后贤吁。"},
{"title": "咏瀑布", "author": "冯云山", "dynasty": "清代", "content": "穿天透地不辞劳，到底方知出处高。\n溪涧焉能留得住，终须大海作波涛。"},
{"title": "满江红·刘朔斋赋菊和韵", "author": "吴文英", "dynasty": "宋代", "content": "露浥初英，早遗恨、参差九日。\n还却笑、萸随节过，桂凋无色。\n杯面寒香蜂共泛，篱根秋讯蛩催织。\n爱玲珑、筛月水屏风，千枝结。\n芳井韵，寒泉咽。\n霜著处，微红湿。\n共评花索句，看谁先得。\n好漉乌巾连夜醉，莫愁金钿无人拾。\n算遗踪、犹有枕囊留，相思物。"},
{"title": "白菊三首", "author": "司空图", "dynasty": "唐代", "content": "人间万恨已难平，栽得垂杨更系情。\n犹喜闰前霜未下，菊边依旧舞身轻。\n莫惜西风又起来，犹能婀娜傍池台。\n不辞暂被霜寒挫，舞袖招香即却回。\n为报繁霜且莫催，穷秋须到自低垂。\n横拖长袖招人别，只待春风却舞来。"},
{"title": "杏花", "author": "王安石", "dynasty": "宋代", "content": "石梁度空旷，茅屋临清炯。\n俯窥娇饶杏，未觉身胜影。\n嫣如景阳妃，含笑堕宫井。\n怊怅有微波，残妆坏难整。"},
{"title": "咏白海棠", "author": "曹雪芹", "dynasty": "清代", "content": "斜阳寒草带重门，苔翠盈铺雨后盆。\n玉是精神难比洁，雪为肌骨易销魂。\n芳心一点娇无力，倩影三更月有痕。\n莫谓缟仙能羽化，多情伴我咏黄昏。"},
{"title": "与东方左史虬修竹篇", "author": "陈子昂", "dynasty": "唐代", "content": "东方公足下：文章道弊五百年矣。\n汉魏风骨，晋宋莫传，然而文献有可征者。\n仆尝暇时观齐、梁间诗，彩丽竞繁，而兴寄都绝，每以永叹。\n思古人，常恐逶迤颓靡，风雅不作，以耿耿也。\n一昨于解三处，见明公《咏孤桐篇》，骨气端翔，音情顿挫，光英朗练，有金石声。\n遂用洗心饰视，发挥幽郁。\n不图正始之音复睹于兹，可使建安作者相视而笑。\n解君云：“张茂先、何敬祖，东方生与其比肩。\n”仆亦以为知言也。\n故感叹雅制，作《修竹诗》一首，当有知音以传示之。\n龙种生南岳，孤翠郁亭亭。\n峰岭上崇崒，烟雨下微冥。\n夜闻鼯鼠叫，昼聒泉壑声。\n春风正淡荡，白露已清泠。\n哀响激金奏，密色滋玉英。\n岁寒霜雪苦，含彩独青青。\n岂不厌凝冽，羞比春木荣。\n春木有荣歇，此节无凋零。\n始愿与金石，终古保坚贞。\n不意伶伦子，吹之学凤鸣。\n遂偶云和瑟，张乐奏天庭。\n妙曲方千变，箫韶亦九成。\n信蒙雕斫美，常愿事仙灵。\n驱驰翠虬驾，伊郁紫鸾笙。\n结交嬴台女，吟弄升天行。\n携手登白日，远游戏赤城。\n低昂玄鹤舞，断续彩云生。\n永随众仙去，三山游玉京。"},
{"title": "蓬莱三殿侍宴奉敕咏终南山应制", "author": "杜审言", "dynasty": "唐代", "content": "北斗挂城边，南山倚殿前。\n云标金阙迥，树杪玉堂悬。\n半岭通佳气，中峰绕瑞烟。\n小臣持献寿，长此戴尧天。"},
{"title": "夹竹桃花·咏题", "author": "曹勋", "dynasty": "宋代", "content": "诗绛彩娇春，苍筠静锁，掩映夭姿凝露。\n花腮藏翠，高节穿花遮护。\n重重蕊叶相怜，似青帔艳妆神仙侣。\n正武陵溪暗，淇园晓色，宜望中烟雨。\n暖景、谁见斜枝处。\n喜上苑韶华渐布。\n又似瑞霞低拥，却恐随风飞去。\n要留最妍丽，须且闲凭佳句。\n更秀容、分付徐熙，素屏画图取。"},
{"title": "蜀桐", "author": "李商隐", "dynasty": "唐代", "content": "玉垒高桐拂玉绳，上含非雾下含冰。\n枉教紫凤无栖处，斫作秋琴弹坏陵。"},
{"title": "咏院中丛竹", "author": "吕太一", "dynasty": "唐代", "content": "擢擢当轩竹，青青重岁寒。\n心贞徒见赏，箨小未成竿。"},
{"title": "过秦楼·黄钟商芙蓉", "author": "吴文英", "dynasty": "宋代", "content": "藻国凄迷，麹澜澄映，怨入粉烟蓝雾。\n香笼麝水，腻涨红波，一镜万妆争妒。\n湘女归魂，佩环玉冷无声，凝情谁诉。\n又江空月堕，凌波尘起，彩鸳愁舞。\n还暗忆、钿合兰桡，丝牵琼腕，见的更怜心苦。\n玲珑翠屋，轻薄冰绡，稳称锦云留住。\n生怕哀蝉，暗惊秋被红衰，啼珠零露。\n能原注去声西风老尽，羞趁东风嫁与。"},
{"title": "洞仙歌·中秋", "author": "向子諲", "dynasty": "宋代", "content": "碧天如水，一洗秋容净。\n何处飞来大明镜。\n谁道斫却桂，应更光辉，无遗照，泻出山河倒影。\n人犹苦余热，肺腑生尘，移我超然到三境。\n问姮娥、缘底事，乃有盈亏，烦玉斧、运风重整。\n教夜夜、人世十分圆，待拚却长年，醉了还醒。"},
{"title": "生查子·软金杯", "author": "金章宗", "dynasty": "宋代", "content": "风流紫府郎，痛饮乌纱岸。\n柔软九回肠，冷怯玻璃盏。\n纤纤白玉葱，分破黄金弹。\n借得洞庭春，飞上桃花面。"},
{"title": "咏竹五首", "author": "憨山德清", "dynasty": "明代", "content": "寒飞千尺玉，清洒一林霜。\n纵是尘心重，相看亦顿忘。\n矫矫凌云姿，风生龙夜吼。\n霜雪不知年，真吾岁寒友。\n霜干寒如玉，风枝响似琴。\n潇湘一夜雨，滴碎客中心。\n叶落根偏固，心虚节更高。\n一林寒吹发，清夜伴松涛。\n淇澳春云碧，潇湘夜雨寒。\n虚窗人静听，飒飒响琅玕。"},
{"title": "临江仙·寒柳", "author": "陈维崧", "dynasty": "清代", "content": "自别西风憔悴甚，冻云流水平桥。\n并无黄叶伴飘飘。\n乱鸦三四点，愁坐话无憀。\n云压西村茅舍重，怕他榾柮同烧。\n好留蛮样到春宵。\n三眠明岁事，重斗小楼腰。"},
{"title": "望海楼晚景五绝", "author": "苏轼", "dynasty": "宋代", "content": "海上涛头一线来，楼前指顾雪成堆。\n从今潮上君须上，更看银山二十回。\n横风吹雨入楼斜，壮观应须好句夸。\n雨过潮平江海碧，电光时掣紫金蛇。\n青山断处塔层层，隔岸人家唤欲应。\n江上秋风晚来急，为传钟鼓到西兴。\n楼下谁家烧夜香，玉笙哀怨弄初凉。\n临风有客吟秋扇，拜月无人见晚妆。\n沙河灯火照山红，歌鼓喧喧笑语中。\n为问少年心在否，角巾欹侧鬓如蓬。"},
{"title": "牡丹", "author": "韩琮", "dynasty": "唐代", "content": "桃时杏日不争浓，叶帐成阴始放红。\n晓艳远分金掌露，暮香深惹玉堂风。\n名移兰杜千年后，贵擅笙歌百醉中。\n如梦如仙忽零落，暮霞何处绿屏空。"},
{"title": "玉楼春·燕雕梁画栋原无数", "author": "宋徵舆", "dynasty": "清代", "content": "雕梁画栋原无数，不问主人随意住。\n红襟惹尽百花香，翠尾扫开三月雨。\n半年别我归何处？相见如将离恨诉。\n海棠枝上立多时，飞向小桥西畔去。"},
{"title": "早蝉", "author": "白居易", "dynasty": "唐代", "content": "六月初七日，江头蝉始鸣。\n石楠深叶里，薄暮两三声。\n一催衰鬓色，再动故园情。\n西风殊未起，秋思先秋生。\n忆昔在东掖，宫槐花下听。\n今朝无限思，云树绕湓城。"},
{"title": "满庭芳·促织儿", "author": "张鎡", "dynasty": "宋代", "content": "月洗高梧，露漙幽草，宝钗楼外秋深。\n土花沿翠，萤火坠墙阴。\n静听寒声断续，微韵转、凄咽悲沉。\n争求侣，殷勤劝织，促破晓机心。\n儿时，曾记得，呼灯灌穴，敛步随音。\n任满身花影，犹自追寻。\n携向华堂戏斗，亭台小、笼巧妆金。\n今休说，从渠床下，凉夜伴孤吟。"},
{"title": "点绛唇·咏风兰", "author": "纳兰性德", "dynasty": "清代", "content": "别样幽芬，更无浓艳催开处。\n凌波欲去，且为东风住。\n忒煞萧疏，争奈秋如许。\n还留取，冷香半缕，第一湘江雨。"},
{"title": "红林檎近·高柳春才软", "author": "周邦彦", "dynasty": "宋代", "content": "高柳春才软，冻梅寒更香。\n暮雪助清峭，玉尘散林塘。\n那堪飘风递冷，故遣度幕穿窗。\n似欲料理新妆。\n呵手弄丝簧。\n冷落词赋客，萧索水云乡。\n援毫授简，风流犹忆东梁。\n望虚檐徐转，回廊未扫，夜长莫惜空酒觞。"},
{"title": "解连环·柳", "author": "高观国", "dynasty": "宋代", "content": "露条烟叶。\n惹长亭旧恨，几番风月。\n爱细缕、先窣轻黄，渐拂水藏鸦，翠阴相接。\n纤软风流，眉黛浅、三眠初歇。\n奈年华又晚，萦绊游蜂，絮飞晴雪。\n依依灞桥怨别。\n正千丝万绪，难禁愁绝。\n怅岁久、应长新条，念曾系花骢，屡停兰楫。\n弄影摇晴，恨闲损、春风时节。\n隔邮亭，故人望断，舞腰瘦怯。"},
{"title": "莲蓬人", "author": "鲁迅", "dynasty": "近现代", "content": "芰裳荇带处仙乡，风定犹闻碧玉香。\n鹭影不来秋瑟瑟，苇花伴宿露瀼瀼。\n扫除腻粉呈风骨，褪却红衣学淡装。\n好向濂溪称净植，莫随残叶堕寒塘！"},
{"title": "琐窗寒·玉兰", "author": "吴文英", "dynasty": "宋代", "content": "绀缕堆云，清腮润玉，汜人初见。\n蛮腥未洗，海客一怀凄惋。\n渺征槎、去乘阆风，占香上国幽心展。\n□遗芳掩色，真恣凝澹，返魂骚畹。\n一盼。\n千金换。\n又笑伴鸱夷，共归吴苑。\n离烟恨水，梦杳南天秋晚。\n比来时、瘦肌更销，冷薰沁骨悲乡远。\n最伤情、送客咸阳，佩结西风怨。"},
{"title": "天香·蜡梅", "author": "吴文英", "dynasty": "宋代", "content": "蟫叶黏霜，蝇苞缀冻，生香远带风峭。\n岭上寒多，溪头月冷，北枝瘦、南枝小。\n玉奴有姊，先占立、墙阴春早。\n初试宫黄澹薄，偷分寿阳纤巧。\n银烛泪深未晓。\n酒钟悭、贮愁多少。\n记得短亭归马，暮衙蜂闹。\n豆蔻钗梁恨袅。\n但怅望、天涯岁华老。\n远信难封，吴云雁杳。"},
{"title": "丹青引赠曹将军霸", "author": "杜甫", "dynasty": "唐代", "content": "将军魏武之子孙，于今为庶为清门。\n英雄割据虽已矣，文采风流今尚存。\n学书初学卫夫人，但恨无过王右军。\n丹青不知老将至，富贵于我如浮云。\n开元之中常引见，承恩数上南薰殿。\n凌烟功臣少颜色，将军下笔开生面。\n良相头上进贤冠，猛将腰间大羽箭。\n褒公鄂公毛发动，英姿飒爽来酣战。\n先帝御马五花骢，画工如山貌不同。\n是日牵来赤墀下，迥立阊阖生长风。\n诏谓将军拂绢素，意匠惨澹经营中。\n斯须九重真龙出，一洗万古凡马空。\n玉花却在御榻上，榻上庭前屹相向。\n至尊含笑催赐金，圉人太仆皆惆怅。\n弟子韩干早入室，亦能画马穷殊相。\n干惟画肉不画骨，忍使骅骝气凋丧。\n将军画善盖有神，必逢佳士亦写真。\n即今漂泊干戈际，屡貌寻常行路人。\n途穷反遭俗眼白，世上未有如公贫。\n但看古来盛名下，终日坎壈缠其身。"},
{"title": "鸣雁行", "author": "李白", "dynasty": "唐代", "content": "胡雁鸣，辞燕山，昨发委羽朝度关。\n衔芦枝，南飞散落天地间，连行接翼往复还。\n客居烟波寄湘吴，凌霜触雪毛体枯。\n畏逢矰缴惊相呼，闻弦虚坠良可吁。\n君更弹射何为乎？"},
{"title": "五粒小松歌", "author": "李贺", "dynasty": "唐代", "content": "前谢秀才、杜云卿，命予作《五粒小松歌》，予以选书多事，不治曲辞，经十日，聊道八句，以当命意。\n蛇子蛇孙鳞蜿蜿，新香几粒洪崖饭。\n绿波浸叶满浓光，细束龙髯铰刀剪。\n主人壁上铺州图，主人堂前多俗儒。\n月明白露秋泪滴，石笋溪云肯寄书。"},
{"title": "咏孤石", "author": "高丽定法师", "dynasty": "南北朝", "content": "迥石直生空，平湖四望通。\n岩根恒洒浪，树杪镇摇风。\n偃流还渍影，侵霞更上红。\n独拔群峰外，孤秀白云中。"},
{"title": "鹭鸶", "author": "郑谷", "dynasty": "唐代", "content": "闲立春塘烟淡淡，静眠寒苇雨飕飕。\n渔翁归后汀沙晚，飞下滩头更自由。"},
{"title": "古意", "author": "李颀", "dynasty": "唐代", "content": "男儿事长征，少小幽燕客。\n赌胜马蹄下，由来轻七尺。\n杀人莫敢前，须如猬毛磔。\n黄云陇底白云飞，未得报恩不得归。\n辽东小妇年十五，惯弹琵琶解歌舞。\n今为羌笛出塞声，使我三军泪如雨。"},
{"title": "听董大弹胡笳声兼寄语弄房给事", "author": "李颀", "dynasty": "唐代", "content": "蔡女昔造胡笳声，一弹一十有八拍。\n胡人落泪沾边草，汉使断肠对归客。\n古戍苍苍烽火寒，大荒沉沉飞雪白。\n先拂商弦后角羽，四郊秋叶惊摵摵。\n董夫子，通神明，深山窃听来妖精。\n言迟更速皆应手，将往复旋如有情。\n空山百鸟散还合，万里浮云阴且晴。\n嘶酸雏雁失群夜，断绝胡儿恋母声。\n川为静其波，鸟亦罢其鸣。\n乌孙部落家乡远，逻娑沙尘哀怨生。\n幽音变调忽飘洒，长风吹林雨堕瓦。\n迸泉飒飒飞木末，野鹿呦呦走堂下。\n长安城连东掖垣，凤凰池对青琐门。\n高才脱略名与利，日夕望君抱琴至。"},
{"title": "韦讽录事宅观曹将军画马图", "author": "杜甫", "dynasty": "唐代", "content": "国初已来画鞍马，神妙独数江都王。\n将军得名三十载，人间又见真乘黄。\n曾貌先帝照夜白，龙池十日飞霹雳。\n内府殷红玛瑙盘，婕妤传诏才人索。\n盘赐将军拜舞归，轻纨细绮相追飞。\n贵戚权门得笔迹，始觉屏障生光辉。\n昔日太宗拳毛騧，近时郭家狮子花。\n今之新图有二马，复令识者久叹嗟。\n此皆骑战一敌万，缟素漠漠开风沙。\n其余七匹亦殊绝，迥若寒空动烟雪。\n霜蹄蹴踏长楸间，马官厮养森成列。\n可怜九马争神骏，顾视清高气深稳。\n借问苦心爱者谁，后有韦讽前支遁。\n忆昔巡幸新丰宫，翠华拂天来向东。\n腾骧磊落三万匹，皆与此图筋骨同。\n自从献宝朝河宗，无复射蛟江水中。\n君不见金粟堆前松柏里，龙媒去尽鸟呼风。"},
{"title": "送陈章甫", "author": "李颀", "dynasty": "唐代", "content": "四月南风大麦黄，枣花未落桐阴长。\n青山朝别暮还见，嘶马出门思旧乡。\n陈侯立身何坦荡，虬须虎眉仍大颡。\n腹中贮书一万卷，不肯低头在草莽。\n东门酤酒饮我曹，心轻万事如鸿毛。\n醉卧不知白日暮，有时空望孤云高。\n长河浪头连天黑，津口停舟渡不得。\n郑国游人未及家，洛阳行子空叹息。\n闻道故林相识多，罢官昨日今如何。"},
{"title": "宣州谢脁楼饯别校书叔云", "author": "李白", "dynasty": "唐代", "content": "弃我去者，昨日之日不可留；乱我心者，今日之日多烦忧。\n长风万里送秋雁，对此可以酣高楼。\n蓬莱文章建安骨，中间小谢又清发。\n俱怀逸兴壮思飞，欲上青天揽明月。\n抽刀断水水更流，举杯销愁愁更愁。\n人生在世不称意，明朝散发弄扁舟。"},
{"title": "金陵酒肆留别", "author": "李白", "dynasty": "唐代", "content": "风吹柳花满店香，吴姬压酒唤客尝。\n金陵子弟来相送，欲行不行各尽觞。\n请君试问东流水，别意与之谁短长？"},
{"title": "观公孙大娘弟子舞剑器行", "author": "杜甫", "dynasty": "唐代", "content": "大历二年十月十九日，夔府别驾元持宅，见临颍李十二娘舞剑器，壮其蔚跂，问其所师，曰：“余公孙大娘弟子也。\n”开元五载，余尚童稚，记于郾城观公孙氏，舞剑器浑脱，浏漓顿挫，独出冠时，自高头宜春梨园二伎坊内人洎外供奉，晓是舞者，圣文神武皇帝初，公孙一人而已。\n玉貌锦衣，况余白首，今兹弟子，亦非盛颜。\n既辨其由来，知波澜莫二，抚事慷慨，聊为《剑器行》。\n昔者吴人张旭，善草书帖，数常于邺县见公孙大娘舞西河剑器，自此草书长进，豪荡感激，即公孙可知矣。\n昔有佳人公孙氏，一舞剑器动四方。\n观者如山色沮丧，天地为之久低昂。\n㸌如羿射九日落，矫如群帝骖龙翔。\n来如雷霆收震怒，罢如江海凝清光。\n绛唇珠袖两寂寞，晚有弟子传芬芳。\n临颍美人在白帝，妙舞此曲神扬扬。\n与余问答既有以，感时抚事增惋伤。\n先帝侍女八千人，公孙剑器初第一。\n五十年间似反掌，风尘澒洞昏王室。\n梨园弟子散如烟，女乐余姿映寒日。\n金粟堆前木已拱，瞿唐石城草萧瑟。\n玳筵急管曲复终，乐极哀来月东出。\n老夫不知其所往，足茧荒山转愁疾。"},
{"title": "听安万善吹觱篥歌", "author": "李颀", "dynasty": "唐代", "content": "南山截竹为觱篥，此乐本自龟兹出。\n流传汉地曲转奇，凉州胡人为我吹。\n傍邻闻者多叹息，远客思乡皆泪垂。\n世人解听不解赏，长飙风中自来往。\n枯桑老柏寒飕飗，九雏鸣凤乱啾啾。\n龙吟虎啸一时发，万籁百泉相与秋。\n忽然更作渔阳掺，黄云萧条白日暗。\n变调如闻杨柳春，上林繁花照眼新。\n岁夜高堂列明烛，美酒一杯声一曲。"},
{"title": "韩碑", "author": "李商隐", "dynasty": "唐代", "content": "元和天子神武姿，彼何人哉轩与羲。\n誓将上雪列圣耻，坐法宫中朝四夷。\n淮西有贼五十载，封狼生貙貙生罴。\n不据山河据平地，长戈利矛日可麾。\n帝得圣相相曰度，贼斫不死神扶持。\n腰悬相印作都统，阴风惨澹天王旗。\n愬武古通作牙爪，仪曹外郎载笔随。\n行军司马智且勇，十四万众犹虎貔。\n入蔡缚贼献太庙，功无与让恩不訾。\n帝曰汝度功第一，汝从事愈宜为辞。\n愈拜稽首蹈且舞，金石刻画臣能为。\n古者世称大手笔，此事不系于职司。\n当仁自古有不让，言讫屡颔天子颐。\n公退斋戒坐小阁，濡染大笔何淋漓。\n点窜《尧典》《舜典》字，涂改《清庙》《生民》诗。\n文成破体书在纸，清晨再拜铺丹墀。\n表曰臣愈昧死上，咏神圣功书之碑。\n碑高三丈字如斗，负以灵鳌蟠以螭。\n句奇语重喻者少，谗之天子言其私。\n长绳百尺拽碑倒，粗砂大石相磨治。\n公之斯文若元气，先时已入人肝脾。\n汤盘孔鼎有述作，今无其器存其辞。\n呜呼圣王及圣相，相与烜赫流淳熙。\n公之斯文不示后，曷与三五相攀追。\n愿书万本诵万遍，口角流沫右手胝。\n传之七十有二代，以为封禅玉检明堂基。"},
{"title": "轮台歌奉送封大夫出师西征", "author": "岑参", "dynasty": "唐代", "content": "轮台城头夜吹角，轮台城北旄头落。\n羽书昨夜过渠黎，单于已在金山西。\n戍楼西望烟尘黑，汉军屯在轮台北。\n上将拥旄西出征，平明吹笛大军行。\n四边伐鼓雪海涌，三军大呼阴山动。\n虏塞兵气连云屯，战场白骨缠草根。\n剑河风急雪片阔，沙口石冻马蹄脱。\n亚相勤王甘苦辛，誓将报主静边尘。\n古来青史谁不见，今见功名胜古人。"},
{"title": "春泛若耶溪", "author": "綦毋潜", "dynasty": "唐代", "content": "幽意无断绝，此去随所偶。\n晚风吹行舟，花路入溪口。\n际夜转西壑，隔山望南斗。\n潭烟飞溶溶，林月低向后。\n生事且弥漫，愿为持竿叟。"},
{"title": "感遇十二首·其二", "author": "张九龄", "dynasty": "唐代", "content": "幽人归独卧，滞虑洗孤清。\n持此谢高鸟，因之传远情。\n日夕怀空意，人谁感至精？飞沉理自隔，何所慰吾诚？"},
{"title": "感遇十二首·其四", "author": "张九龄", "dynasty": "唐代", "content": "孤鸿海上来，池潢不敢顾。\n侧见双翠鸟，巢在三珠树。\n矫矫珍木巅，得无金丸惧？美服患人指，高明逼神恶。\n今我游冥冥，弋者何所慕！"},
{"title": "长恨歌", "author": "白居易", "dynasty": "唐代", "content": "汉皇重色思倾国，御宇多年求不得。\n杨家有女初长成，养在深闺人未识。\n天生丽质难自弃，一朝选在君王侧。\n回眸一笑百媚生，六宫粉黛无颜色。\n春寒赐浴华清池，温泉水滑洗凝脂。\n侍儿扶起娇无力，始是新承恩泽时。\n云鬓花颜金步摇，芙蓉帐暖度春宵。\n春宵苦短日高起，从此君王不早朝。\n承欢侍宴无闲暇，春从春游夜专夜。\n后宫佳丽三千人，三千宠爱在一身。\n金屋妆成娇侍夜，玉楼宴罢醉和春。\n姊妹弟兄皆列土，可怜光彩生门户。\n遂令天下父母心，不重生男重生女。\n骊宫高处入青云，仙乐风飘处处闻。\n缓歌慢舞凝丝竹，尽日君王看不足。\n渔阳鼙鼓动地来，惊破霓裳羽衣曲。\n九重城阙烟尘生，千乘万骑西南行。\n翠华摇摇行复止，西出都门百余里。\n六军不发无奈何，宛转蛾眉马前死。\n花钿委地无人收，翠翘金雀玉搔头。\n君王掩面救不得，回看血泪相和流。\n黄埃散漫风萧索，云栈萦纡登剑阁。\n峨嵋山下少人行，旌旗无光日色薄。\n蜀江水碧蜀山青，圣主朝朝暮暮情。\n行宫见月伤心色，夜雨闻铃肠断声。\n天旋地转回龙驭，到此踌躇不能去。\n马嵬坡下泥土中，不见玉颜空死处。\n君臣相顾尽沾衣，东望都门信马归。\n归来池苑皆依旧，太液芙蓉未央柳。\n芙蓉如面柳如眉，对此如何不泪垂。\n春风桃李花开夜，秋雨梧桐叶落时。\n西宫南苑多秋草，落叶满阶红不扫。\n梨园弟子白发新，椒房阿监青娥老。\n夕殿萤飞思悄然，孤灯挑尽未成眠。\n迟迟钟鼓初长夜，耿耿星河欲曙天。\n鸳鸯瓦冷霜华重，翡翠衾寒谁与共。\n悠悠生死别经年，魂魄不曾来入梦。\n临邛道士鸿都客，能以精诚致魂魄。\n为感君王辗转思，遂教方士殷勤觅。\n排空驭气奔如电，升天入地求之遍。\n上穷碧落下黄泉，两处茫茫皆不见。\n忽闻海上有仙山，山在虚无缥缈间。\n楼阁玲珑五云起，其中绰约多仙子。\n中有一人字太真，雪肤花貌参差是。\n金阙西厢叩玉扃，转教小玉报双成。\n闻道汉家天子使，九华帐里梦魂惊。\n揽衣推枕起徘徊，珠箔银屏迤逦开。\n云鬓半偏新睡觉，花冠不整下堂来。\n风吹仙袂飘飖举，犹似霓裳羽衣舞。\n玉容寂寞泪阑干，梨花一枝春带雨。\n含情凝睇谢君王，一别音容两渺茫。\n昭阳殿里恩爱绝，蓬莱宫中日月长。\n回头下望人寰处，不见长安见尘雾。\n惟将旧物表深情，钿合金钗寄将去。\n钗留一股合一扇，钗擘黄金合分钿。\n但教心似金钿坚，天上人间会相见。\n临别殷勤重寄词，词中有誓两心知。\n七月七日长生殿，夜半无人私语时。\n在天愿作比翼鸟，在地愿为连理枝。\n天长地久有时尽，此恨绵绵无绝期。"},
{"title": "石鱼湖上醉歌", "author": "元结", "dynasty": "唐代", "content": "漫叟以公田酿酒，因休暇，载酒于湖上，时取一醉。\n欢醉中，据湖岸，引臂向鱼取酒，使舫载之，遍饮坐者。\n意疑倚巴丘酌于君山之上，诸子环洞庭而坐，酒舫泛泛然触波涛。\n而往来者，乃作歌以长之。\n石鱼湖，似洞庭，夏水欲满君山青。\n山为樽，水为沼，酒徒历历坐洲岛。\n长风连日作大浪，不能废人运酒舫。\n我持长瓢坐巴丘，酌饮四坐以散愁。"},
{"title": "感遇十二首·其一", "author": "张九龄", "dynasty": "唐代", "content": "兰叶春葳蕤，桂华秋皎洁。\n欣欣此生意，自尔为佳节。\n谁知林栖者，闻风坐相悦。\n草木有本心，何求美人折！"},
{"title": "郡斋雨中与诸文士燕集", "author": "韦应物", "dynasty": "唐代", "content": "兵卫森画戟，宴寝凝清香。\n海上风雨至，逍遥池阁凉。\n烦疴近消散，嘉宾复满堂。\n自惭居处崇，未睹斯民康。\n理会是非遣，性达形迹忘。\n鲜肥属时禁，蔬果幸见尝。\n俯饮一杯酒，仰聆金玉章。\n神欢体自轻，意欲凌风翔。\n吴中盛文史，群彦今汪洋。\n方知大藩地，岂曰财赋强。"},
{"title": "夕次盱眙县", "author": "韦应物", "dynasty": "唐代", "content": "落帆逗淮镇，停舫临孤驿。\n浩浩风起波，冥冥日沉夕。\n人归山郭暗，雁下芦洲白。\n独夜忆秦关，听钟未眠客。"},
{"title": "走马川行奉送出师西征 / 走马川行奉送封大夫出师西征", "author": "岑参", "dynasty": "唐代", "content": "君不见走马川行雪海边，平沙莽莽黄入天。\n轮台九月风夜吼，一川碎石大如斗，随风满地石乱走。\n匈奴草黄马正肥，金山西见烟尘飞，汉家大将西出师。\n将军金甲夜不脱，半夜军行戈相拨，风头如刀面如割。\n马毛带雪汗气蒸，五花连钱旋作冰，幕中草檄砚水凝。\n虏骑闻之应胆慑，料知短兵不敢接，车师西门伫献捷。"},
{"title": "宿王昌龄隐居", "author": "常建", "dynasty": "唐代", "content": "清溪深不测，隐处唯孤云。\n松际露微月，清光犹为君。\n茅亭宿花影，药院滋苔纹。\n余亦谢时去，西山鸾鹤群。"},
{"title": "初发扬子寄元大校书", "author": "韦应物", "dynasty": "唐代", "content": "凄凄去亲爱，泛泛入烟雾。\n归棹洛阳人，残钟广陵树。\n今朝此为别，何处还相遇。\n世事波上舟，沿洄安得住。"},
{"title": "寄全椒山中道士", "author": "韦应物", "dynasty": "唐代", "content": "今朝郡斋冷，忽念山中客。\n涧底束荆薪，归来煮白石。\n欲持一瓢酒，远慰风雨夕。\n落叶满空山，何处寻行迹。"},
{"title": "寻西山隐者不遇", "author": "丘为", "dynasty": "唐代", "content": "绝顶一茅茨，直上三十里。\n扣关无僮仆，窥室唯案几。\n若非巾柴车，应是钓秋水。\n差池不相见，黾勉空仰止。\n草色新雨中，松声晚窗里。\n及兹契幽绝，自足荡心耳。\n虽无宾主意，颇得清净理。\n兴尽方下山，何必待之子。"},
{"title": "长安遇冯著", "author": "韦应物", "dynasty": "唐代", "content": "客从东方来，衣上灞陵雨。\n问客何为来，采山因买斧。\n冥冥花正开，飏飏燕新乳。\n昨别今已春，鬓丝生几缕。"},
{"title": "庐山谣寄卢侍御虚舟", "author": "李白", "dynasty": "唐代", "content": "我本楚狂人，凤歌笑孔丘。\n手持绿玉杖，朝别黄鹤楼。\n五岳寻仙不辞远，一生好入名山游。\n庐山秀出南斗傍，屏风九叠云锦张，影落明湖青黛光。\n金阙前开二峰长，银河倒挂三石梁，香炉瀑布遥相望，回崖沓嶂凌苍苍。\n翠影红霞映朝日，鸟飞不到吴天长。\n登高壮观天地间，大江茫茫去不还。\n黄云万里动风色，白波九道流雪山。\n好为庐山谣，兴因庐山发。\n闲窥石镜清我心，谢公行处苍苔没。\n早服还丹无世情，琴心三叠道初成。\n遥见仙人彩云里，手把芙蓉朝玉京。\n先期汗漫九垓上，愿接卢敖游太清。"},
{"title": "宿业师山房期丁大不至 / 宿业师山房待丁大不至", "author": "孟浩然", "dynasty": "唐代", "content": "夕阳度西岭，群壑倏已暝。\n松月生夜凉，风泉满清听。\n樵人归欲尽，烟鸟栖初定。\n之子期宿来，孤琴候萝径。"},
{"title": "暮春山间", "author": "黄公度", "dynasty": "宋代", "content": "缓步春山春日长，流莺不语燕飞忙。\n桃花落处无人见，濯手惟闻涧水香。"},
{"title": "送杨氏女", "author": "韦应物", "dynasty": "唐代", "content": "永日方戚戚，出行复悠悠。\n女子今有行，大江溯轻舟。\n尔辈苦无恃，抚念益慈柔。\n幼为长所育，两别泣不休。\n对此结中肠，义往难复留。\n自小阙内训，事姑贻我忧。\n赖兹托令门，任恤庶无尤。\n贫俭诚所尚，资从岂待周。\n孝恭遵妇道，容止顺其猷。\n别离在今晨，见尔当何秋。\n居闲始自遣，临感忽难收。\n归来视幼女，零泪缘缨流。"},
{"title": "寓言三首·其三", "author": "李白", "dynasty": "唐代", "content": "长安春色归，先入青门道。\n绿杨不自持，从风欲倾例。\n海燕还秦宫，双飞入帘栊。\n相思不相见，托梦辽城东。"},
{"title": "七绝·苏醒", "author": "徐铉", "dynasty": "宋代", "content": "春分雨脚落声微，柳岸斜风带客归。\n时令北方偏向晚，可知早有绿腰肥。"},
{"title": "寄韩谏议注", "author": "杜甫", "dynasty": "唐代", "content": "今我不乐思岳阳，身欲奋飞病在床。\n美人娟娟隔秋水，濯足洞庭望八荒。\n鸿飞冥冥日月白，青枫叶赤天雨霜。\n玉京群帝集北斗，或骑麒麟翳凤凰。\n芙蓉旌旗烟雾落，影动倒景摇潇湘。\n星宫之君醉琼浆，羽人稀少不在旁。\n似闻昨者赤松子，恐是汉代韩张良。\n昔随刘氏定长安，帷幄未改神惨伤。\n国家成败吾岂敢，色难腥腐餐风香。\n周南留滞古所惜，南极老人应寿昌。\n美人胡为隔秋水，焉得置之贡玉堂。"},
{"title": "菩萨蛮·暄风迟日春光闹", "author": "谢逸", "dynasty": "宋代", "content": "暄风迟日春光闹。\n蒲萄水绿摇轻棹。\n两岸草烟低。\n青山啼子规。\n归来愁未寝。\n黛浅眉痕沁。\n花影转廊腰。\n红添酒面潮。"},
{"title": "最高楼·暮春", "author": "薛昂夫", "dynasty": "元代", "content": "花信紧，二十四番愁。\n风雨五更头。\n侵阶苔藓宜罗袜，逗衣梅润试香篝。\n绿窗闲，人梦觉，鸟声幽。\n按银筝、学弄相思调。\n写幽情、恨杀知音少。\n向何处，说风流。\n一丝杨柳千丝恨，三分春色二分休。\n落花中，流水里，两悠悠。"},
{"title": "金凤钩·送春", "author": "晁补之", "dynasty": "宋代", "content": "春辞我，向何处？怪草草、夜来风雨。\n一簪华发，少欢饶恨，无计殢春且住。\n春回常恨寻无路，试向我、小园徐步。\n一栏红药，倚风含露。\n春自未曾归去。"},
{"title": "溪居", "author": "柳宗元", "dynasty": "唐代", "content": "久为簪组累，幸此南夷谪。\n闲依农圃邻，偶似山林客。\n晓耕翻露草，夜榜响溪石。\n来往不逢人，长歌楚天碧。"},
{"title": "刘侍中宅盘花紫蔷薇", "author": "章孝标", "dynasty": "唐代", "content": "真宰偏饶丽景家，当春盘出带根霞。\n从开一朵朝衣色，免踏尘埃看杂花。"},
{"title": "浣溪沙·水涨鱼天拍柳桥", "author": "周邦彦", "dynasty": "宋代", "content": "水涨鱼天拍柳桥。\n云鸠拖雨过江皋。\n一番春信入东郊。\n闲碾凤团消短梦，静看燕子垒新巢。\n又移日影上花梢。"},
{"title": "送蜀客", "author": "雍陶", "dynasty": "唐代", "content": "剑南风景腊前春，山鸟江风得雨新。\n莫怪送君行较远，自缘身是忆归人。"},
{"title": "晨诣超师院读禅经", "author": "柳宗元", "dynasty": "唐代", "content": "汲井漱寒齿，清心拂尘服。\n闲持贝叶书，步出东斋读。\n真源了无取，妄迹世所逐。\n遗言冀可冥，缮性何由熟。\n道人庭宇静，苔色连深竹。\n日出雾露馀，青松如膏沐。\n澹然离言说，悟悦心自足。"},
{"title": "春光好·花滴露", "author": "欧阳炯", "dynasty": "五代", "content": "花滴露，柳摇烟，艳阳天。\n雨霁山樱红欲烂，谷莺迁。\n饮处交飞玉斝，游时倒把金鞭。\n风飐九衢榆叶动，簇青钱。"},
{"title": "思归", "author": "韦庄", "dynasty": "唐代", "content": "暖丝无力自悠扬，牵引东风断客肠。\n外地见花终寂寞，异乡闻乐更凄凉。\n红垂野岸樱还熟，绿染回汀草又芳。\n旧里若为归去好，子期凋谢吕安亡。"},
{"title": "喜春来·携将玉友寻花寨", "author": "元好问", "dynasty": "元代", "content": "携将玉友寻花寨，看褪梅妆等杏腮，休随刘阮到天台。\n仙洞窄，且唱喜春来。"},
{"title": "杨花落", "author": "杨巨源", "dynasty": "唐代", "content": "北斗南回春物老，红英落尽绿尚早。\n韶风澹荡无所依，偏惜垂杨作春好。\n此时可怜杨柳花，萦盈艳曳满人家。\n人家女儿出罗幕，静扫玉庭待花落。\n宝环纤手捧更飞，翠羽轻裾承不著。\n历历瑶琴舞态陈，霏红拂黛怜玉人。\n东园桃李芳已歇，独有杨花娇暮春。"},
{"title": "生查子·远山眉黛横", "author": "张孝祥", "dynasty": "宋代", "content": "远山眉黛横，媚柳开青眼。\n楼阁断霞明，帘幕春寒浅。\n杯延玉漏迟，烛怕金刀剪。\n明月忽飞来，花影和帘卷。"},
{"title": "春庭晚望", "author": "萧悫", "dynasty": "南北朝", "content": "春庭聊纵望，楼台自相隐。\n窗梅落晚花，池竹开初荀。\n泉鸣知水急，云来觉山近。\n不愁花不飞，到畏花飞尽。"},
{"title": "绝句漫兴九首·其九", "author": "杜甫", "dynasty": "唐代", "content": "眼见客愁愁不醒，无赖春色到江亭。\n即遣花开深造次，便觉莺语太丁宁。"},
{"title": "琴歌", "author": "李颀", "dynasty": "唐代", "content": "主人有酒欢今夕，请奏鸣琴广陵客。\n月照城头乌半飞，霜凄万树风入衣。\n铜炉华烛烛增辉，初弹渌水后楚妃。\n一声已动物皆静，四座无言星欲稀。\n清淮奉使千余里，敢告云山从此始。"},
{"title": "浣溪沙·舟逐清溪弯复弯", "author": "王国维", "dynasty": "近现代", "content": "舟逐清溪弯又弯。\n垂柳开处见青山。\n毵毵绿发覆烟鬟。\n夹岸莺花迟日里，归船萧谷夕阳间。\n一生难得是春闲。"},
{"title": "画堂春·湔裙独上小渔矶", "author": "顾贞观", "dynasty": "清代", "content": "湔裙独上小渔矶，袜罗微溅春泥。\n一篙生绿画桥低，昨夜前溪。\n回首楝花风急，催归暮雨霏霏。\n扑天香絮拥凄迷，南北东西。"},
{"title": "清明日自西午桥至瓜岩村有怀", "author": "张继", "dynasty": "唐代", "content": "晚霁龙门雨，春生汝穴风。\n鸟啼官路静，花发毁垣空。\n鸣玉惭时辈，垂丝学老翁。\n旧游人不见，惆怅洛城东。"},
{"title": "雨过至城西苏家", "author": "黄庭坚", "dynasty": "宋代", "content": "飘然一雨洒青春，九陌净无车马尘。\n渐散紫烟笼帝阙，稍回晴日丽天津。\n花飞衣袖红香湿，柳拂鞍鞯绿色匀。\n管领风光唯痛饮，都城谁是得闲人。"},
{"title": "祝英台近·剪鲛绡", "author": "文廷式", "dynasty": "近现代", "content": "剪鲛绡，传燕语，黯黯碧草暮。\n愁望春归，春到更无绪。\n园林红紫千千，放教狼藉，休但怨、连番风雨。\n谢桥路，十载重约钿车，惊心旧游误。\n玉佩尘生，此恨奈何许！倚楼极目天涯，天涯尽处，算只有濛濛飞絮。"},
{"title": "和徐都曹出新亭渚诗", "author": "谢朓", "dynasty": "南北朝", "content": "宛洛佳遨游，春色满皇州。\n结轸青郊路，迥瞰苍江流。\n日华川上动，风光草际浮。\n桃李成蹊径，桑榆荫道周。\n东都已俶载，言归望绿畴。"},
{"title": "春雨", "author": "周邦彦", "dynasty": "宋代", "content": "耕人扶耒语林丘，花外时时落一鸥。\n欲验春来多少雨，野塘漫水可回舟。"},
{"title": "谒金门·双喜鹊", "author": "王庭筠", "dynasty": "元代", "content": "双喜鹊，几报归期浑错。\n尽做旧愁都忘却，新愁何处着？瘦雪一痕墙角，青子已妆残萼。\n不道枝头无可落，东风犹作恶。"},
{"title": "村居", "author": "郑板桥", "dynasty": "清代", "content": "雾树溟潆叫乱鸦，湿云初变早来霞。\n东风已绿先春草，细雨犹寒后夜花。\n村艇隔烟呼鸭鹜，酒家依岸扎篱笆。\n深居久矣忘尘世，莫遣江声入远沙。"},
{"title": "嘲春风", "author": "温庭筠", "dynasty": "唐代", "content": "春风何处好？别殿饶芳草。\n苒嫋转鸾旗，萎蕤吹雉葆。\n扬芳历九门，澹荡入兰荪。\n争奈白团扇，时时偷主恩。"},
{"title": "送郄昂谪巴中", "author": "李白", "dynasty": "唐代", "content": "瑶草寒不死，移植沧江滨。\n东风洒雨露，会入天地春。\n予若洞庭叶，随波送逐臣。\n思归未可得，书此谢情人。"},
{"title": "春昼回文", "author": "李涛", "dynasty": "唐代", "content": "茶饼嚼时香透齿，水沈烧处碧凝烟。\n纱窗避著犹慵起，极困新晴乍雨天。"},
{"title": "感春五首", "author": "韩愈", "dynasty": "唐代", "content": "辛夷高花最先开，青天露坐始此回。\n已呼孺人戛鸣瑟，更遣稚子传清杯。\n选壮军兴不为用，坐狂朝论无由陪。\n如今到死得闲处，还有诗赋歌康哉。\n洛阳东风几时来，川波岸柳春全回。\n宫门一锁不复启，虽有九陌无尘埃。\n策马上桥朝日出，楼阙赤白正崔嵬。\n孤吟屡阕莫与和，寸恨至短谁能裁。\n春田可耕时已催，王师北讨何当回。\n放车载草农事济，战马苦饥谁念哉。\n蔡州纳节旧将死，起居谏议联翩来。\n朝廷未省有遗策，肯不垂意瓶与罍。\n前随杜尹拜表回，笑言溢口何欢咍。\n孔丞别我适临汝，风骨峭峻遗尘埃。\n音容不接只隔夜，凶讣讵可相寻来。\n天公高居鬼神恶，欲保性命诚难哉。\n辛夷花房忽全开，将衰正盛须频来。\n清晨辉辉烛霞日，薄暮耿耿和烟埃。\n朝明夕暗已足叹，况乃满地成摧颓。\n迎繁送谢别有意，谁肯留恋少环回。"},
{"title": "春日郊外", "author": "唐庚", "dynasty": "宋代", "content": "城中未省有春光，城外榆槐已半黄。\n山好更宜馀积雪，水生看欲倒垂杨。\n莺边日暖如人语，草际风来作药香。\n疑此江头有佳句，为君寻取却茫茫。"},
{"title": "满庭芳·咏茶", "author": "米芾", "dynasty": "宋代", "content": "雅燕飞觞，清谈挥麈，使君高会群贤。\n密云双凤，初破缕金团。\n窗外炉烟自动，开瓶试、一品香泉。\n轻涛起，香生玉乳，雪溅紫瓯圆。\n娇鬟，宜美盼，双擎翠袖，稳步红莲。\n座中客翻愁，酒醒歌阑。\n点上纱笼画烛，花骢弄、月影当轩。\n频相顾，馀欢未尽，欲去且留连。"},
{"title": "春日", "author": "宇文虚中", "dynasty": "宋代", "content": "北洹春事休嗟晚，三月尚寒花信风。\n遥忆东吴此时节，满江鸭绿弄残红。"},
{"title": "春游南亭", "author": "韦应物", "dynasty": "唐代", "content": "川明气已变，岩寒云尚拥。\n南亭草心绿，春塘泉脉动。\n景煦听禽响，雨余看柳重。\n逍遥池馆华，益愧专城宠。"},
{"title": "悲哉行", "author": "谢灵运", "dynasty": "南北朝", "content": "萋萋春草生，王孙游有情。\n差池燕始飞，夭袅柳始荣。\n灼灼桃悦色，飞飞燕弄声。\n檐上云结阴，涧下风吹清。\n幽树虽改观，终始在初生。\n松茑欢蔓延，樛葛欣蔂萦。\n眇然游宦子，晤言时未并。\n鼻感改朔气，眼伤变节荣。\n侘傺岂徒然，澶漫绝音形。\n风来不可托，鸟去岂为听。"},
{"title": "春草", "author": "刘敞", "dynasty": "宋代", "content": "春草绵绵不可名，水边原上乱抽荣。\n似嫌车马繁华地，才入城门便不生。"},
{"title": "长安早春", "author": "张子容", "dynasty": "唐代", "content": "开国维东井，城池起北辰。\n咸歌太平日，共乐建寅春。\n雪尽黄山树，冰开黑水津。\n草迎金埒马，花伴玉楼人。\n鸿渐看无数，莺歌听欲频。\n何当桂枝擢，还及柳条新。"},
{"title": "春不雨", "author": "王士祯", "dynasty": "清代", "content": "西亭石竹新作芽，游丝已罥樱桃花。\n鸣鸠乳燕春欲晚，杖藜时复话田家。\n田家父老向我说，“谷雨久过三月节。\n春田龟坼苗不滋，犹赖立春三日雪。\n”我闻此语重叹息，瘠土年年事耕织。\n暮闻穷巷叱牛归，晓见公家催赋入。\n去年旸雨幸无愆，稍稍三农获晏食。\n春来谷赋复伤农，不见饥鸟啄余粒。\n即今土亢不可耕，布谷飞飞朝暮鸣。\n舂莩作饭藜作羹，吁嗟荆益方用兵。"},
{"title": "赠从弟·其三", "author": "刘桢", "dynasty": "两汉", "content": "凤皇集南岳，徘徊孤竹根。\n于心有不厌，奋翅凌紫氛。\n岂不常勤苦？羞与黄雀群。\n何时当来仪？将须圣明君。"},
{"title": "回中牡丹为雨所败二首", "author": "李商隐", "dynasty": "唐代", "content": "下苑他年未可追，西州今日忽相期。\n水亭暮雨寒犹在，罗荐春香暖不知。\n舞蝶殷勤收落蕊，有人惆怅卧遥帷。\n章台街里芳菲伴，且问宫腰损几枝？浪笑榴花不及春，先期零落更愁人。\n玉盘迸泪伤心数，锦瑟惊弦破梦频。\n万里重阴非旧圃，一年生意属流尘。\n前溪舞罢君回顾，并觉今朝粉态新。"},
{"title": "虞美人·深闺春色劳思想", "author": "顾夐", "dynasty": "五代", "content": "深闺春色劳思想，恨共春芜长。\n黄鹂娇啭泥芳妍，杏枝如画倚轻烟、琐窗前。\n凭阑愁立双娥细，柳影斜摇砌。\n玉郎还是不还家？教人魂梦逐杨花、绕天涯。"},
{"title": "醉落魄·正月二十日张园赏海棠作", "author": "管鉴", "dynasty": "宋代", "content": "春阴漠漠。\n海棠花底东风恶。\n人情不似春情薄。\n守定花枝，不放花零落。\n绿尊细细供春酌。\n酒醒无奈愁如昨。\n殷勤待与东风约。\n莫苦吹花，何似吹愁却。"},
{"title": "咏萍", "author": "刘绘", "dynasty": "南北朝", "content": "可怜池内萍，葐蒀紫复青。\n巧随浪开合，能逐水低平。\n微根无所缀，细叶讵须茎？飘泊终难测，留连如有情。"},
{"title": "奉试明堂火珠", "author": "崔曙", "dynasty": "唐代", "content": "正位开重屋，凌空出火珠。\n夜来双月满，曙后一星孤。\n天净光难灭，云生望欲无。\n遥知太平代，国宝在名都。"},
{"title": "长亭怨慢·雁", "author": "朱彝尊", "dynasty": "清代", "content": "结多少悲秋俦侣，特地年年，北风吹度。\n紫塞门孤，金河月冷，恨谁诉？回汀枉渚，也只恋江南住。\n随意落平沙，巧排作、参差筝柱。\n别浦，惯惊移莫定，应怯败荷疏雨。\n一绳云杪，看字字悬针垂露。\n渐欹斜、无力低飘，正目送、碧罗天暮。\n写不了相思，又蘸凉波飞去。"},
{"title": "新竹", "author": "元稹", "dynasty": "唐代", "content": "新篁才解箨，寒色已青葱。\n冉冉偏凝粉，萧萧渐引风。\n扶疏多透日，寥落未成丛。\n惟有团团节，坚贞大小同。"},
{"title": "咏兴国寺佛殿前幡", "author": "李世民", "dynasty": "唐代", "content": "拂霞疑电落，腾虚状写虹。\n屈伸烟雾里，低举白云中。\n纷披乍依迥，掣曳或随风。\n念兹轻薄质，无翅强摇空。"},
{"title": "望山", "author": "贾岛", "dynasty": "唐代", "content": "南山三十里，不见逾一旬。\n冒雨时立望，望之如朋亲。\n虬龙一掬波，洗荡千万春。\n日日雨不断，愁杀望山人。\n天事不可长，劲风来如奔。\n阴霪一以扫，浩翠写国门。\n长安百万家，家家张屏新。\n谁家最好山，我愿为其邻。"},
{"title": "咏山樽二首", "author": "李白", "dynasty": "唐代", "content": "蟠木不雕饰，且将斤斧疏。\n樽成山岳势，材是栋梁馀。\n外与金罍并，中涵玉醴虚。\n惭君垂拂拭，遂忝玳筵居。\n拥肿寒山木，嵌空成酒樽。\n愧无江海量，偃蹇在君门。"},
{"title": "立冬前一日霜对菊有感", "author": "钱时", "dynasty": "宋代", "content": "昨夜清霜冷絮裯，纷纷红叶满阶头。\n园林尽扫西风去，惟有黄花不负秋。"},
{"title": "和马郎中移白菊见示", "author": "李商隐", "dynasty": "唐代", "content": "陶诗只采黄金实，郢曲新传白雪英。\n素色不同篱下发，繁花疑自月中生。\n浮杯小摘开云母，带露全移缀水精。\n偏称含香五字客，从兹得地始芳荣。"},
{"title": "红林擒近·寿词·满路花", "author": "陈允平", "dynasty": "宋代", "content": "三万六千顷，玉壶天地寒。\n庾岭封的皪，淇园折琅玕。\n漠漠梨花烂漫，纷纷柳絮飞残。\n直疑潢潦惊翻，斜风溯狂澜。\n对此频胜赏，一醉饱清欢。\n呼?童翦韭，和冰先荐春盘。\n怕东风吹散，留尊待月，倚阑莫惜今夜看。"},
{"title": "三绝句", "author": "杜甫", "dynasty": "唐代", "content": "楸树馨香倚钓矶，斩新花蕊未应飞。\n不如醉里风吹尽，可忍醒时雨打稀。\n门外鸬鹚去不来，沙头忽见眼相猜。\n自今已后知人意，一日须来一百回。\n无数春笋满林生，柴门密掩断人行。\n会须上番看成竹，客至从嗔不出迎。"},
{"title": "咏被中绣鞋", "author": "夏侯审", "dynasty": "唐代", "content": "云里蟾钩落凤窝，玉郎沈醉也摩挲。\n陈王当日风流减，只向波间见袜罗。"},
{"title": "念奴娇·春雪咏兰", "author": "陈子龙", "dynasty": "明代", "content": "问天何意，到春深，千里龙山飞雪？解佩凌波人不见，漫说蕊珠宫阙。\n楚殿烟微，湘潭月冷，料得都攀折。\n嫣然幽谷，只愁又听啼鴂。\n当日九畹光风，数茎清露，纤手分花叶。\n曾在多情怀袖里，一缕同心千结。\n玉腕香销，云鬟雾掩，空赠金跳脱。\n洛滨江上，寻芳再望佳节。"},
{"title": "巴江柳", "author": "李商隐", "dynasty": "唐代", "content": "巴江可惜柳，柳色绿侵江。\n好向金銮殿，移阴入绮窗。"},
{"title": "夜游宫·竹窗听雨", "author": "吴文英", "dynasty": "宋代", "content": "竹窗听雨，坐久隐几就睡，既觉，见水仙娟娟于灯影中窗外捎溪雨响。\n映窗里、嚼花灯冷。\n浑似萧湘系孤艇。\n见幽仙，步凌波，月边影。\n香苦欺寒劲。\n牵梦绕、沧涛千顷。\n梦觉新愁旧风景。\n绀云欹，玉搔斜，酒初醒。"},
{"title": "钱氏池上芙蓉", "author": "文徵明", "dynasty": "明代", "content": "九月江南花事休,芙蓉宛转在中洲。\n美人笑隔盈盈水,落日还生渺渺愁。\n露洗玉盘金殿冷,风吹罗带锦城秋。\n相看未用伤迟暮,别有池塘一种幽。"},
{"title": "戏题阶前芍药", "author": "柳宗元", "dynasty": "唐代", "content": "凡卉与时谢，妍华丽兹晨。\n欹红醉浓露，窈窕留馀春。\n孤赏白日暮，暄风动摇频。\n夜窗蔼芳气，幽卧知相亲。\n愿致溱洧赠，悠悠南国人。"},
{"title": "霓裳中序第一·茉莉咏", "author": "尹焕", "dynasty": "宋代", "content": "青颦粲素靥。\n海国仙人偏耐热。\n餐尽香风露屑。\n便万里凌空，肯凭莲叶。\n盈盈步月。\n悄似怜、轻去瑶阙。\n人何在，忆渠痴小，点点爱轻撅。\n愁绝。\n旧游轻别。\n忍重看、锁香金箧。\n凄凉清夜簟席。\n杳杳诗魂，真化风蝶。\n冷香清到骨。\n梦十里、梅花霁雪。\n归来也，恹恹心事，自共素娥说。"},
{"title": "暗香疏影·夹钟宫赋墨梅", "author": "吴文英", "dynasty": "宋代", "content": "占春压一。\n卷峭寒万里，平沙飞雪。\n数点酥钿，凌晓东风□吹裂。\n独曳横梢瘦影，入广平、裁冰词笔。\n记五湖、清夜推篷，临水一痕月。\n何逊扬州旧事，五更梦半醒，胡调吹彻。\n若把南枝，图入凌烟，香满玉楼琼阙。\n相将初试红盐味，到烟雨、青黄时节。\n想雁空、北落冬深，澹墨晚天云阔。"},
{"title": "咏舞诗", "author": "王暕", "dynasty": "南北朝", "content": "从风回绮袖，映日转花钿。\n同情依促柱，共影赴危弦。"},
{"title": "柳梢青·灯花", "author": "张林", "dynasty": "宋代", "content": "白玉枝头，忽看蓓蕾，金粟珠垂。\n半颗安榴，一枝秾杏，五色蔷薇。\n何须羯鼓声催。\n银釭里、春工四时。\n却笑灯蛾，学他蝴蝶，照影频飞。"},
{"title": "赠卫八处士", "author": "杜甫", "dynasty": "唐代", "content": "人生不相见，动如参与商。\n今夕复何夕，共此灯烛光。\n少壮能几时，鬓发各已苍。\n访旧半为鬼，惊呼热中肠。\n焉知二十载，重上君子堂。\n昔别君未婚，儿女忽成行。\n怡然敬父执，问我来何方。\n问答未及已，驱儿罗酒浆。\n夜雨剪春韭，新炊间黄粱。\n主称会面难，一举累十觞。\n十觞亦不醉，感子故意长。\n明日隔山岳，世事两茫茫。"},
{"title": "白菊杂书四首", "author": "司空图", "dynasty": "唐代", "content": "黄昏寒立更披襟，露浥清香悦道心。\n却笑谁家扃绣户，正薰龙麝暖鸳衾。\n四面云屏一带天，是非断得自翛然。\n此生只是偿诗债，白菊开时最不眠。\n狂才不足自英雄，仆妾驱令学贩舂。\n侯印几人封万户，侬家只办买孤峰。\n黄鹂啭处谁同听，白菊开时且剩过。\n漫道南朝足流品，由来叔宝不宜多。"},
{"title": "梦李白二首·其二", "author": "杜甫", "dynasty": "唐代", "content": "浮云终日行，游子久不至。\n三夜频梦君，情亲见君意。\n告归常局促，苦道来不易。\n江湖多风波，舟楫恐失坠。\n出门搔白首，若负平生志。\n冠盖满京华，斯人独憔悴。\n孰云网恢恢，将老身反累。\n千秋万岁名，寂寞身后事。"},
{"title": "一萼红·盆梅", "author": "朱晞颜", "dynasty": "宋代", "content": "玉堂深。\n正重帘护暝，窗色试新晴。\n苔暖鳞生，泥融脉起，春意初破琼英。\n夜深后、寒消绛蜡，误碎月、和露落空庭。\n暖吹调香，冷芳侵梦，一晌消凝。\n长恨年华婉晚，被柔情数曲，抵死牵萦。\n何事东君，解将芳思，巧缀一斛春冰。\n那得似、空山静夜，傍疏篱、清浅小溪横。\n莫问调羹心事，且论笛里平生。"},
{"title": "巽公院五咏·苦竹桥", "author": "柳宗元", "dynasty": "唐代", "content": "危桥属幽径，缭绕穿疏林。\n迸箨分苦节，轻筠抱虚心。\n俯瞰涓涓流，仰聆萧萧吟。\n差池下烟日，嘲哳鸣山禽。\n谅无要津用，栖息有馀阴。"},
{"title": "青溪 / 过青溪水作", "author": "王维", "dynasty": "唐代", "content": "言入黄花川，每逐青溪水。\n随山将万转，趣途无百里。\n声喧乱石中，色静深松里。\n漾漾泛菱荇，澄澄映葭苇。\n我心素已闲，清川澹如此。\n请留磐石上，垂钓将已矣。"},
{"title": "梦李白二首·其一", "author": "杜甫", "dynasty": "唐代", "content": "死别已吞声，生别常恻恻。\n江南瘴疠地，逐客无消息。\n故人入我梦，明我长相忆。\n恐非平生魂，路远不可测。\n魂来枫林青，魂返关塞黑。\n君今在罗网，何以有羽翼。\n落月满屋梁，犹疑照颜色。\n水深波浪阔，无使蛟龙得。"},
{"title": "送别", "author": "王维", "dynasty": "唐代", "content": "下马饮君酒，问君何所之？君言不得意，归卧南山陲。\n但去莫复问，白云无尽时。"},
{"title": "金缕曲·咏白海棠", "author": "顾太清", "dynasty": "清代", "content": "洞户深深掩。\n笑世间、浓脂腻粉，那般妆点。\n认取朦胧明月下，不许东风偷飐。\n偏触动、词人系念。\n昨日微阴今日雨，好春光有限无馀欠。\n肯为我，一时暂。\n冰绡雾縠谁烘染？爱依依、柔条照水，靓妆清艳。\n墙角绿阴栏外影，印上芸窗冰簟。\n隔一片、清阴暗澹。\n不是封姨情太薄，是盈盈树底魂难忏。\n春欲暮，易生感。"},
{"title": "秋登万山寄张五 / 九月九日岘山寄张子容", "author": "孟浩然", "dynasty": "唐代", "content": "北山白云里，隐者自怡悦。\n相望试登高，心随雁飞灭。\n愁因薄暮起，兴是清秋发。\n时见归村人，沙行渡头歇。\n天边树若荠，江畔洲如月。\n何当载酒来，共醉重阳节。"},
{"title": "渭川田家", "author": "王维", "dynasty": "唐代", "content": "斜阳照墟落，穷巷牛羊归。\n野老念牧童，倚杖候荆扉。\n雉雊麦苗秀，蚕眠桑叶稀。\n田夫荷锄至，相见语依依。\n即此羡闲逸，怅然吟式微。"},
{"title": "下终南山过斛斯山人宿置酒", "author": "李白", "dynasty": "唐代", "content": "暮从碧山下，山月随人归。\n却顾所来径，苍苍横翠微。\n相携及田家，童稚开荆扉。\n绿竹入幽径，青萝拂行衣。\n欢言得所憩，美酒聊共挥。\n长歌吟松风，曲尽河星稀。\n我醉君复乐，陶然共忘机。"},
{"title": "同题仙游观", "author": "韩翃", "dynasty": "唐代", "content": "仙台初见五城楼，风物凄凄宿雨收。\n山色遥连秦树晚，砧声近报汉宫秋。\n疏松影落空坛静，细草香闲小洞幽。\n何用别寻方外去，人间亦自有丹丘。"},
{"title": "送綦毋潜落第还乡", "author": "王维", "dynasty": "唐代", "content": "圣代无隐者，英灵尽来归。\n遂令东山客，不得顾采薇。\n既至金门远，孰云吾道非。\n江淮度寒食，京洛缝春衣。\n置酒长安道，同心与我违。\n行当浮桂棹，未几拂荆扉。\n远树带行客，孤城当落晖。\n吾谋适不用，勿谓知音稀。"},
{"title": "与高适薛据同登慈恩寺浮图", "author": "岑参", "dynasty": "唐代", "content": "塔势如涌出，孤高耸天宫。\n登临出世界，磴道盘虚空。\n突兀压神州，峥嵘如鬼工。\n四角碍白日，七层摩苍穹。\n下窥指高鸟，俯听闻惊风。\n连山若波涛，奔凑似朝东。\n青槐夹驰道，宫馆何玲珑。\n秋色从西来，苍然满关中。\n五陵北原上，万古青濛濛。\n净理了可悟，胜因夙所宗。\n誓将挂冠去，觉道资无穷。"},
{"title": "咏素蝶诗", "author": "刘孝绰", "dynasty": "南北朝", "content": "随蜂绕绿蕙，避雀隐青薇。\n映日忽争起，因风乍共归。\n出没花中见，参差叶际飞。\n芳华幸勿谢，嘉树欲相依。"},
{"title": "晚次鄂州", "author": "卢纶", "dynasty": "唐代", "content": "云开远见汉阳城，犹是孤帆一日程。\n估客昼眠知浪静，舟人夜语觉潮生。\n三湘愁鬓逢秋色，万里归心对月明。\n旧业已随征战尽，更堪江上鼓鼙声。"},
{"title": "佳人", "author": "杜甫", "dynasty": "唐代", "content": "绝代有佳人，幽居在空谷。\n自云良家子，零落依草木。\n关中昔丧乱，兄弟遭杀戮。\n官高何足论，不得收骨肉。\n世情恶衰歇，万事随转烛。\n夫婿轻薄儿，新人美如玉。\n合昏尚知时，鸳鸯不独宿。\n但见新人笑，那闻旧人哭。\n在山泉水清，出山泉水浊。\n侍婢卖珠回，牵萝补茅屋。\n摘花不插发，采柏动盈掬。\n天寒翠袖薄，日暮倚修竹。"},
{"title": "西施咏", "author": "王维", "dynasty": "唐代", "content": "艳色天下重，西施宁久微。\n朝为越溪女，暮作吴宫妃。\n贱日岂殊众，贵来方悟稀。\n邀人傅香粉，不自著罗衣。\n君宠益娇态，君怜无是非。\n当时浣纱伴，莫得同车归。\n持谢邻家子，效颦安可希。"},
{"title": "江州重别薛六柳八二员外", "author": "刘长卿", "dynasty": "唐代", "content": "生涯岂料承优诏，世事空知学醉歌。\n江上月明胡雁过，淮南木落楚山多。\n寄身且喜沧洲近，顾影无如白发何。\n今日龙钟人共弃，愧君犹遣慎风波。"},
{"title": "苏武庙", "author": "温庭筠", "dynasty": "唐代", "content": "苏武魂销汉使前，古祠高树两茫然。\n云边雁断胡天月，陇上羊归塞草烟。\n回日楼台非甲帐，去时冠剑是丁年。\n茂陵不见封侯印，空向秋波哭逝川。"},
{"title": "利州南渡", "author": "温庭筠", "dynasty": "唐代", "content": "澹然空水对斜晖，曲岛苍茫接翠微。\n波上马嘶看棹去，柳边人歇待船归。\n数丛沙草群鸥散，万顷江田一鹭飞。\n谁解乘舟寻范蠡，五湖烟水独忘机。"},
{"title": "西塞山怀古", "author": "刘禹锡", "dynasty": "唐代", "content": "王濬楼船下益州，金陵王气黯然收。\n千寻铁锁沉江底，一片降幡出石头。\n人世几回伤往事，山形依旧枕寒流。\n今逢四海为家日，故垒萧萧芦荻秋。"},
{"title": "同从弟南斋玩月忆山阴崔少府", "author": "王昌龄", "dynasty": "唐代", "content": "高卧南斋时，开帷月初吐。\n清辉澹水木，演漾在窗户。\n冉冉几盈虚，澄澄变今古。\n美人清江畔，是夜越吟苦。\n千里共如何，微风吹兰杜。"},
{"title": "九日登望仙台呈刘明府容", "author": "崔曙", "dynasty": "唐代", "content": "汉文皇帝有高台，此日登临曙色开。\n三晋云山皆北向，二陵风雨自东来。\n关门令尹谁能识，河上仙翁去不回。\n且欲近寻彭泽宰，陶然共醉菊花杯。"},
{"title": "贼退示官吏", "author": "元结", "dynasty": "唐代", "content": "癸卯岁，西原贼入道州，焚烧杀掠，几尽而去。\n明年，贼又攻永破邵，不犯此州边鄙而退。\n岂力能制敌与？盖蒙其伤怜而已。\n诸使何为忍苦征敛，故作诗一篇以示官吏。\n昔岁逢太平，山林二十年。\n泉源在庭户，洞壑当门前。\n井税有常期，日晏犹得眠。\n忽然遭世变，数岁亲戎旃。\n今来典斯郡，山夷又纷然。\n城小贼不屠，人贫伤可怜。\n是以陷邻境，此州独见全。\n使臣将王命，岂不如贼焉？今彼征敛者，迫之如火煎。\n谁能绝人命，以作时世贤！思欲委符节，引竿自刺船。\n将家就鱼麦，归老江湖边。"},
{"title": "宫词", "author": "薛逢", "dynasty": "唐代", "content": "十二楼中尽晓妆，望仙楼上望君王。\n锁衔金兽连环冷，水滴铜龙昼漏长。\n云髻罢梳还对镜，罗衣欲换更添香。\n遥窥正殿帘开处，袍袴宫人扫御床。"},
{"title": "寄李儋元锡", "author": "韦应物", "dynasty": "唐代", "content": "去年花里逢君别，今日花开又一年。\n世事茫茫难自料，春愁黯黯独成眠。\n身多疾病思田里，邑有流亡愧俸钱。\n闻道欲来相问讯，西楼望月几回圆。"},
{"title": "贫女", "author": "秦韬玉", "dynasty": "唐代", "content": "蓬门未识绮罗香，拟托良媒益自伤。\n谁爱风流高格调，共怜时世俭梳妆。\n敢将十指夸针巧，不把双眉斗画长。\n苦恨年年压金线，为他人作嫁衣裳。"},
{"title": "浣溪沙·散步山前春草香", "author": "张淑芳", "dynasty": "宋代", "content": "散步山前春草香。\n朱阑绿水绕吟廊。\n花枝惊堕绣衣裳。\n或定或摇江上柳，为鸾为凤月中篁。\n为谁掩抑锁芸窗。"},
{"title": "酒泉子·日映纱窗", "author": "温庭筠", "dynasty": "唐代", "content": "日映纱窗，金鸭小屏山碧。\n故乡春，烟霭隔，背兰釭。\n宿妆惆怅倚高阁，千里云影薄。\n草初齐，花又落，燕双飞。"},
{"title": "行经华阴", "author": "崔颢", "dynasty": "唐代", "content": "岧峣太华俯咸京，天外三峰削不成。\n武帝祠前云欲散，仙人掌上雨初晴。\n河山北枕秦关险，驿路西连汉畤平。\n借问路旁名利客，何如此处学长生。"},
{"title": "送李少府贬峡中王少府贬长沙", "author": "高适", "dynasty": "唐代", "content": "嗟君此别意何如，驻马衔杯问谪居。\n巫峡啼猿数行泪，衡阳归雁几封书。\n青枫江上秋帆远，白帝城边古木疏。\n圣代即今多雨露，暂时分手莫踌躇。"},
{"title": "赠阙下裴舍人", "author": "钱起", "dynasty": "唐代", "content": "二月黄莺飞上林，春城紫禁晓阴阴。\n长乐钟声花外尽，龙池柳色雨中深。\n阳和不散穷途恨，霄汉长怀捧日心。\n献赋十年犹未遇，羞将白发对华簪。"},
{"title": "春日", "author": "吴锡畴", "dynasty": "宋代", "content": "韶光大半去匆匆，几许幽情递不通。\n燕未成家寒食雨，人如中酒落花风。\n一窗草忆濂溪老，五亩园思涑水翁。\n无赋招魂成独啸，且排春句答春工。"},
{"title": "自夏口至鹦鹉洲夕望岳阳寄源中丞", "author": "刘长卿", "dynasty": "唐代", "content": "汀洲无浪复无烟，楚客相思益渺然。\n汉口夕阳斜渡鸟，洞庭秋水远连天。\n孤城背岭寒吹角，独树临江夜泊船。\n贾谊上书忧汉室，长沙谪去古今怜。"},
{"title": "采桑子·春深雨过西湖好", "author": "欧阳修", "dynasty": "宋代", "content": "春深雨过西湖好，百卉争妍。\n蝶乱蜂喧。\n晴日催花暖欲然。\n兰桡画舸悠悠去，疑是神仙。\n返照波间。\n水阔风高扬管弦。"},
{"title": "望蓟门", "author": "祖咏", "dynasty": "唐代", "content": "燕台一望客心惊，笳鼓喧喧汉将营。\n万里寒光生积雪，三边曙色动危旌。\n沙场烽火连胡月，海畔云山拥蓟城。\n少小虽非投笔吏，论功还欲请长缨。"},
{"title": "侍从宜春苑奉诏赋龙池柳色初青听新莺百啭歌", "author": "李白", "dynasty": "唐代", "content": "东风已绿瀛洲草，紫殿红楼觉春好。\n池南柳色半青青，萦烟袅娜拂绮城。\n垂丝百尺挂雕楹，上有好鸟相和鸣，间关早得春风情。\n春风卷入碧云去，千门万户皆春声。\n是时君王在镐京，五云垂晖耀紫清。\n仗出金宫随日转，天回玉辇绕花行。\n始向蓬莱看舞鹤，还过茝若听新莺。\n新莺飞绕上林苑，愿入箫韶杂凤笙。"},
{"title": "金明池·天阔云高", "author": "仲殊", "dynasty": "宋代", "content": "天阔云高，溪横水远，晚日寒生轻晕。\n闲阶静、杨花渐少，朱门掩、莺声犹嫩。\n悔匆匆、过却清明，旋占得余芳，已成幽恨。\n却几日阴沉，连宵慵困，起来韶华都尽。\n怨入双眉闲斗损。\n乍品得情怀，看承全近。\n深深态、无非自许；厌厌意、终羞人问。\n争知道、梦里蓬莱，待忘了余香，时时音信。\n纵留得莺花，东风不住，也则眼前愁闷。"},
{"title": "中年", "author": "郑谷", "dynasty": "唐代", "content": "漠漠秦云淡淡天，新年景象入中年。\n情多最恨花无语，愁破方知酒有权。\n苔色满墙寻故第，雨声一夜忆春田。\n衰迟自喜添诗学，更把前题改数联。"},
{"title": "谒金门·帘漏滴", "author": "汪莘", "dynasty": "宋代", "content": "帘漏滴，却是春归消息。\n带雨牡丹无气力，黄鹂愁雨湿。\n争着洛阳春色，忘却连天草碧。\n南浦绿波双桨急，沙头人伫立。"},
{"title": "卖花声·立春", "author": "黄景仁", "dynasty": "清代", "content": "独饮对辛盘，愁上眉弯。\n楼窗今夜且休关。\n前度落红流到海，燕子衔还。\n书贴更簪欢，旧例都删。\n到时风雪满千山。\n年去年来常不老，春比人顽。"},
{"title": "春日", "author": "苏曼殊", "dynasty": "近现代", "content": "好花零落雨绵绵，辜负韶光二月天。\n知否玉楼春梦醒，有人愁煞柳如烟。"},
{"title": "西湖杂咏·春", "author": "薛昂夫", "dynasty": "元代", "content": "山光如淀，湖光如练，一步一个生绡面。\n叩逋仙，访坡仙，拣西湖好处都游遍，管甚月明归路远。\n船，休放转；杯休放浅。"},
{"title": "首春逢耕者", "author": "柳宗元", "dynasty": "唐代", "content": "南楚春候早，余寒已滋荣。\n土膏释原野，白蛰竞所营。\n缀景未及郊，穑人先偶耕。\n园林幽鸟啭，渚泽新泉清。\n农事诚素务，羁囚阻平生。\n故池想芜没，遗亩当榛荆。\n慕隐既有系，图功遂无成。\n聊从田父言，款曲陈此情。\n眷然抚耒耜，回首烟云横。"},
{"title": "南浦·春水", "author": "王沂孙", "dynasty": "宋代", "content": "柳下碧粼粼，认麹尘乍生，色嫩如染。\n清溜满银塘，东风细、参差縠纹初遍。\n别君南浦，翠眉曾照波痕浅。\n再来涨绿迷旧处，添却残红几片。\n葡萄过雨新痕，正拍拍轻鸥，翩翩小燕。\n帘影蘸楼阴，芳流去，应有泪珠千点。\n沧浪一舸，断魂重唱蘋花怨。\n采香幽泾鸳鸯睡，谁道湔裙人远。"},
{"title": "清江引·立春", "author": "贯云石", "dynasty": "元代", "content": "金钗影摇春燕斜，木杪生春叶。\n水塘春始波，火候春初热。\n土牛儿载将春到也。"},
{"title": "兰陵王·卷珠箔", "author": "张元干", "dynasty": "宋代", "content": "卷珠箔，朝雨轻阴乍阁。\n阑干外、烟柳弄晴，芳草侵阶映红药。\n东风妒花恶，吹落梢头嫩萼。\n屏山掩、沉水倦熏，中酒心情怯杯勺。\n寻思旧京洛，正年少疏狂，歌笑迷著。\n障泥油壁催梳掠，曾驰道同载，上林携手，灯夜初过早共约，又争信飘泊。\n寂寞，念行乐。\n甚粉淡衣襟，音断弦索，琼枝璧月春如昨。\n怅别后华表，那回双鹤。\n相思除是，向醉里、暂忘却。"},
{"title": "瑞鹤仙·悄郊原带郭", "author": "周邦彦", "dynasty": "宋代", "content": "悄郊原带郭，行路永，客去车尘漠漠。\n斜阳映山落，敛馀红、犹恋孤城阑角。\n凌波步弱，过短亭、何用素约。\n有流莺劝我，重解绣鞍，缓引春酌。\n不记归时早暮，上马谁扶，醒眠朱阁。\n惊飙动幕，扶残醉，绕红药。\n叹西园、已是花深无地，东风何事又恶？任流光过却，犹喜洞天自乐。"},
{"title": "高阳台·丰乐楼分韵得如字", "author": "吴文英", "dynasty": "宋代", "content": "修竹凝妆，垂杨驻马，凭阑浅画成图。\n山色谁题？楼前有雁斜书。\n东风紧送斜阳下，弄旧寒、晚酒醒馀。\n自消凝，能几花前，顿老相如。\n伤春不在高楼上，在灯前攲枕，雨外熏炉。\n怕舣游船，临流可奈清臞？飞红若到西湖底，搅翠澜、总是愁鱼。\n莫重来，吹尽香绵，泪满平芜。"},
{"title": "渔家傲·灰暖香融销永昼", "author": "周邦彦", "dynasty": "宋代", "content": "灰暖香融销永昼。\n蒲萄架上春藤秀。\n曲角栏干群雀斗。\n清明后。\n风梳万缕亭前柳。\n日照钗梁光欲溜。\n循阶竹粉沾衣袖。\n拂拂面红如著酒。\n沉吟久。\n昨宵正是来时候。"},
{"title": "绝句漫兴九首·其四", "author": "杜甫", "dynasty": "唐代", "content": "二月已破三月来，渐老逢春能几回。\n莫思身外无穷事，且尽生前有限杯。"},
{"title": "菩萨蛮·春风吹绿湖边草", "author": "高观国", "dynasty": "宋代", "content": "春风吹绿湖边草，春光依旧湖边道。\n玉勒锦障泥，少年游冶时。\n烟明花似绣，且醉旗亭酒。\n斜日照花西，归鸦花外啼。"},
{"title": "感春", "author": "李贺", "dynasty": "唐代", "content": "日暖自萧条，花悲北郭骚。\n榆穿莱子眼，柳断舞儿腰。\n上幕迎神燕，飞丝送百劳。\n胡琴今日恨，急语向檀槽。"},
{"title": "望湘人·春思", "author": "贺铸", "dynasty": "宋代", "content": "厌莺声到枕，花气动帘，醉魂愁梦相半。\n被惜余薰，带惊剩眼，几许伤春春晚。\n泪竹痕鲜，佩兰香老，湘天浓暖。\n记小江风月佳时，屡约非烟游伴。\n须信鸾弦易断。\n奈云和再鼓，曲终人远。\n认罗袜无踪，旧处弄波清浅。\n青翰棹舣，白蘋洲畔，尽目临皋飞观。\n不解寄、一字相思，幸有归来双燕。"},
{"title": "春怨", "author": "郑愔", "dynasty": "唐代", "content": "春朝物候妍，愁妇镜台前。\n风吹数蝶乱，露洗百花鲜。\n试出褰罗幌，还来著锦筵。\n曲中愁夜夜，楼上别年年。\n不及随萧史，高飞向紫烟。"},
{"title": "夜游宫·春语莺迷翠柳", "author": "吴文英", "dynasty": "宋代", "content": "春语莺迷翠柳。\n烟隔断、晴波远岫。\n寒压重帘幔拕绣。\n袖炉香，倩东风，与吹透。\n花讯催时候。\n旧相思、偏供闲昼。\n春澹情浓半中酒。\n玉痕销，似梅花，更清瘦。"},
{"title": "上行杯·落梅着雨消残粉", "author": "冯延巳", "dynasty": "五代", "content": "落梅着雨消残粉，云重烟轻寒食近。\n罗幕遮香，柳外秋千出画墙。\n春山颠倒钗横凤，飞絮入檐春睡重。\n梦里佳期，只许庭花与月知。"},
{"title": "南乡子·春闺", "author": "孙道绚", "dynasty": "宋代", "content": "晓日压重檐，斗帐春寒起来忺。\n天气困人梳洗懒，眉尖，淡画春山不喜添。\n闲把绣丝挦，认得金针又倒拈。\n陌上游人归也未？恹恹，满院杨花不卷帘。"},
{"title": "春洲曲", "author": "温庭筠", "dynasty": "唐代", "content": "韶光染色如蛾翠，绿湿红鲜水容媚。\n苏小慵多兰渚闲，融融浦日鵁鶄寐。\n紫骝蹀躞金衔嘶，堤上扬鞭烟草迷。\n门外平桥连柳堤，归来晚树黄莺啼。"},
{"title": "好事近·叶暗乳鸦啼", "author": "蒋元龙", "dynasty": "宋代", "content": "叶暗乳鸦啼，风定老红犹落。\n蝴蝶不随春去，入薰风池阁。\n休歌金缕劝金卮，酒病煞如昨。\n帘卷日长人静，任杨花飘泊。"},
{"title": "东湖新竹", "author": "陆游", "dynasty": "宋代", "content": "插棘编篱谨护持，养成寒碧映涟漪。\n清风掠地秋先到，赤日行天午不知。\n解箨时闻声簌簌，放梢初见叶离离。\n官闲我欲频来此，枕簟仍教到处随。"},
{"title": "江南春怀", "author": "李白", "dynasty": "唐代", "content": "青春几何时，黄鸟鸣不歇。\n天涯失乡路，江外老华发。\n心飞秦塞云，影滞楚关月。\n身世殊烂漫，田园久芜没。\n岁晏何所从？长歌谢金阙。"},
{"title": "阳湖道中", "author": "张问陶", "dynasty": "清代", "content": "风迥五两月逢三，双桨平拖水蔚蓝。\n百分桃花千分柳，冶红妖翠画江南。"},
{"title": "遐方怨·凭绣槛", "author": "温庭筠", "dynasty": "唐代", "content": "凭绣槛，解罗帷。\n未得君书，断肠潇湘春雁飞。\n不知征马几时归？海棠花谢也，雨霏霏。"},
{"title": "春光好·迎春", "author": "吴绮", "dynasty": "清代", "content": "春来也，是何时？没人知。\n先到玉儿头上，袅花枝。\n十二画楼帘卷，红妆笑语参差。\n争向彩幡成队去，看朱衣。"},
{"title": "鹧鸪天·游鹅湖醉书酒家壁", "author": "辛弃疾", "dynasty": "宋代", "content": "春入平原荠菜花，新耕雨后落群鸦。\n多情白发春无奈，晚日青帘酒易赊。\n闲意态，细生涯。\n牛栏西畔有桑麻。\n青裙缟袂谁家女，去趁蚕生看外家。"},
{"title": "咏木槿树题武进文明府厅", "author": "刘庭琦", "dynasty": "唐代", "content": "物情良可见，人事不胜悲。\n莫恃朝荣好，君看暮落时。"},
{"title": "南乡子·咏瑞香", "author": "顾太清", "dynasty": "清代", "content": "花气霭芳芬，翠幕重帘不染尘。\n梦里真香通鼻观，氤氲。\n不是婷婷倩女魂。\n细蕊缀纷纷，淡粉轻脂最可人。\n懒与凡葩争艳冶，清新。\n赢得嘉名自冠群。"},
{"title": "酒箴", "author": "扬雄", "dynasty": "两汉", "content": "子犹瓶矣。\n观瓶之居，居井之眉。\n处高临深，动而近危。\n酒醪不入口，臧水满怀。\n不得左右，牵于纆徽。\n一旦叀礙，为瓽所轠。\n身提黄泉，骨肉为泥。\n自用如此，不如鸱夷。\n　　鸱夷滑稽，腹大如壶。\n尽日盛酒，人复借酤。\n常为国器，讬于属车。\n出入两宫，经营公家。\n由是言之，酒何过乎？"},
{"title": "题竹石牧牛", "author": "黄庭坚", "dynasty": "宋代", "content": "子瞻画丛竹怪石，伯时增前坡牧儿骑牛，甚有意态，戏咏。\n野次小峥嵘，幽篁相倚绿。\n阿童三尺箠，御此老觳觫。\n石吾甚爱之，勿遣牛砺角。\n牛砺角犹可，牛斗残我竹。"},
{"title": "花心动·柳", "author": "吴文英", "dynasty": "宋代", "content": "十里东风，袅垂杨、长似舞时腰瘦。\n翠馆朱楼，紫陌青门，处处燕莺晴昼。\n乍看摇曳金丝细，春浅映、鹅黄如酒。\n嫩阴里，烟滋露染，翠娇红溜。\n此际雕鞍去久。\n空追念邮亭，短枝盈首。\n海角天涯，寒食清明，泪点絮花沾袖。\n去年折赠行人远，今年恨、依然纤手。\n断肠也，羞眉画应未就。"},
{"title": "水龙吟·载学士院有之", "author": "辛弃疾", "dynasty": "宋代", "content": "倚栏看碧成朱，等闲褪了香袍粉。\n上林高选，匆匆又换，紫云衣润。\n几许春风，朝薰暮染，为花忙损。\n笑旧家桃李，东涂西抹，有多少、凄凉恨。\n拟倩流莺说与，记荣华、易消难整。\n人间得意，千红百紫，转头春尽。\n白发怜君，儒冠曾误，平生官冷。\n算风流未减，年年醉里，把花枝问。"},
{"title": "戏题牡丹", "author": "韩愈", "dynasty": "唐代", "content": "幸自同开俱阴隐，何须相倚斗轻盈。\n陵晨并作新妆面，对客偏含不语情。\n双燕无机还拂掠，游蜂多思正经营。\n长年是事皆抛尽，今日栏边暂眼明。"},
{"title": "侧犯·咏芍药", "author": "姜夔", "dynasty": "宋代", "content": "恨春易去，甚春却向扬州住。\n微雨，正茧栗梢头弄诗句。\n红桥二十四，总是行云处。\n无语，渐半脱宫衣笑相顾。\n金壶细叶，千朵围歌舞。\n谁念我、鬓成丝，来此共尊俎。\n后日西园，绿阴无数。\n寂寞刘郎，自修花谱。"},
{"title": "苔", "author": "袁枚", "dynasty": "清代", "content": "各有心情在，随渠爱暖凉。\n青苔问红叶，何物是斜阳。"},
{"title": "浣溪沙·琴川慧日寺蜡梅", "author": "吴文英", "dynasty": "宋代", "content": "蝶粉蜂黄大小乔。\n中庭寒尽雪微销。\n一般清瘦各无聊。\n窗下和香封远讯，墙头飞玉怨邻箫。\n夜来风雨洗春娇。"},
{"title": "白鹭儿", "author": "刘禹锡", "dynasty": "唐代", "content": "白鹭儿，最高格。\n毛衣新成雪不敌，众禽喧呼独凝寂。\n孤眠芊芊草，久立潺潺石。\n前山正无云，飞去入遥碧。"},
{"title": "风流子·出关见桃花", "author": "张惠言", "dynasty": "清代", "content": "海风吹瘦骨，单衣冷、四月出榆关。\n看地尽塞垣，惊沙北走；山侵溟渤，叠障东还。\n人何在？柳柔摇不定，草短绿应难。\n一树桃花，向人独笑；颓垣短短，曲水湾湾。\n东风知多少？帝城三月暮，芳思都删。\n不为寻春较远，辜负春阑。\n念玉容寂寞，更无人处，经他风雨，能几多番？欲附西来驿使，寄与春看。"},
{"title": "和答钱穆父咏猩猩毛笔", "author": "黄庭坚", "dynasty": "宋代", "content": "爱酒醉魂在，能言机事疏。\n平生几两屐，身后五车书。\n物色看王会，勋劳在石渠。\n拔毛能济世，端为谢杨朱。"},
{"title": "初出金门寻王侍御不遇咏壁上鹦鹉", "author": "李白", "dynasty": "唐代", "content": "落羽辞金殿，孤鸣咤绣衣。\n能言终见弃，还向陇西飞。"},
{"title": "咏孤石", "author": "惠标", "dynasty": "南北朝", "content": "中原一孤石，地理不知年。\n根含彭泽浪，顶入香炉烟。\n崖成二鸟翼，峰作一芙莲。\n何时发东武，今来镇蠡川。"},
{"title": "中秋见月和子由", "author": "苏轼", "dynasty": "宋代", "content": "明月未出群山高，瑞光千丈生白毫。\n一杯未尽银阙涌，乱云脱坏如崩涛。\n谁为天公洗眸子，应费明河千斛水。\n遂令冷看世间人，照我湛然心不起。\n西南火星如弹丸，角尾奕奕苍龙蟠。\n今宵注眼看不见，更许萤火争清寒。\n何人舣舟临古汴，千灯夜作鱼龙变。\n曲折无心逐浪花，低昂赴节随歌板。\n青荧灭没转前山，浪飐风回岂复坚。\n明月易低人易散，归来呼酒更重看。\n堂前月色愈清好，咽咽寒螀鸣露草。\n卷帘推户寂无人，窗下咿哑惟楚老。\n南都从事莫羞贫，对月题诗有几人。\n明朝人事随日出，恍然一梦瑶台客。"},
{"title": "深院", "author": "韩偓", "dynasty": "唐代", "content": "鹅儿唼啑栀黄觜，凤子轻盈腻粉腰。\n深院下帘人昼寝，红蔷薇架碧芭蕉。"},
{"title": "少年游·玉壶冰莹兽炉灰", "author": "欧阳修", "dynasty": "宋代", "content": "玉壶冰莹兽炉灰。\n人起绣帘开。\n春丛一夜，六花开尽，不待剪刀催。\n洛阳城阙中天起，高下遍楼台。\n絮乱风轻，拂鞍沾袖，归路似章街。"},
{"title": "南浦·春水", "author": "张炎", "dynasty": "宋代", "content": "波暖绿粼粼，燕飞来，好是苏堤才晓。\n鱼没浪痕圆，流红去，翻笑东风难扫。\n荒桥断浦，柳阴撑出扁舟小。\n回首池塘青欲遍，绝似梦中芳草。\n和云流出空山，甚年年净洗，花香不了？新绿乍生时，孤村路，犹忆那回曾到。\n余情渺渺，茂林觞咏如今悄。\n前度刘郎归去后，溪上碧桃多少。"},
{"title": "野人送朱樱", "author": "杜甫", "dynasty": "唐代", "content": "西蜀樱桃也自红，野人相赠满筠笼。\n数回细写愁仍破，万颗匀圆讶许同。\n忆昨赐沾门下省，退朝擎出大明宫。\n金盘玉箸无消息，此日尝新任转蓬。"},
{"title": "花犯·苔梅", "author": "王沂孙", "dynasty": "宋代", "content": "古婵娟，苍鬟素靥，盈盈瞰流水。\n断魂十里。\n叹绀缕飘零，难系离思。\n故山岁晚谁堪寄。\n琅玕聊自倚。\n谩记我、绿蓑冲雪，孤舟寒浪里。\n三花两蕊破蒙茸，依依似有恨，明珠轻委。\n云卧稳，蓝衣正、护春憔悴。\n罗浮梦、半蟾挂晓，幺凤冷、山中人乍起。\n又唤取、玉奴归去，余香空翠被。"},
{"title": "黄莺儿·园林晴昼春谁主", "author": "柳永", "dynasty": "宋代", "content": "园林晴昼春谁主。\n暖律潜催，幽谷暄和，黄鹂翩翩，乍迁芳树。\n观露湿缕金衣，叶映如簧语。\n晓来枝上绵蛮，似把芳心深意低诉。\n无据。\n乍出暖烟来，又趁游蜂去。\n恣狂踪迹，两两相呼，终朝雾吟风舞。\n当上苑柳秾时，别馆花深处。\n此际海燕偏饶，都把韶光与。"},
{"title": "浪淘沙·杨花", "author": "李雯", "dynasty": "清代", "content": "金缕晓风残，素雪晴翻，为谁飞上玉雕阑？可惜章台新雨后，踏入沙间。\n沾惹忒无端，青鸟空衔，一春幽梦绿萍间。\n暗处销魂罗袖薄，与泪轻弹。"},
{"title": "咏荔枝", "author": "丘浚", "dynasty": "明代", "content": "世间珍果更无加，玉雪肌肤罩绛纱。\n一种天然好滋味，可怜生处是天涯。"},
{"title": "双双燕·小桃谢后", "author": "吴文英", "dynasty": "宋代", "content": "小桃谢后，双双燕，飞来几家庭户。\n轻烟晓暝，湘水暮云遥度，帘外余寒未卷，共斜入、红楼深处。\n相将占得雕梁，似约韶光留住。\n堪举。\n翩翩翠羽。\n杨柳岸，泥香半和梅雨。\n落花风软，戏促乱红飞舞。\n多少呢喃意绪。\n尽日向、流莺分诉。\n还过短墙，谁会万千言语。"},
{"title": "一萼红·古城阴", "author": "姜夔", "dynasty": "宋代", "content": "丙午人日，予客长沙别驾之观政堂。\n堂下曲沼，沼西负古垣，有卢橘幽篁，一径深曲。\n穿径而南，官梅数十株，如椒、如菽，或红破白露，枝影扶疏。\n着屐苍苔细石间，野兴横生。\n亟命驾登定王台，乱湘流，入麓山，湘云低昂，湘波容与，兴尽悲来，醉吟成调。\n古城阴，有官梅几许，红萼未宜簪。\n池面冰胶，墙腰雪老，云意还又沉沉。\n翠藤共闲穿径竹，渐笑语惊起卧沙禽。\n野老林泉，故王台榭，呼唤登临。\n南去北来何事？荡湘云楚水，目极伤心。\n朱户黏鸡，金盘簇燕，空叹时序侵寻。\n记曾共西楼雅集，想垂杨还袅万丝金。\n待得归鞍到时，只怕春深。"},
{"title": "惜黄花慢·菊", "author": "吴文英", "dynasty": "宋代", "content": "粉靥金裳。\n映绣屏认得，旧日萧娘。\n翠微高处，故人帽底，一年最好，偏是重阳。\n避春祗怕春不远，望幽径、偷理秋妆。\n殢醉乡。\n寸心似翦，飘荡愁觞。\n潮腮笑入清霜。\n斗万花样巧，深染蜂黄。\n露痕千点，自怜旧色，寒泉半掬，百感幽香。\n雁声不到东篱畔，满城但、风雨凄凉。\n最断肠。\n夜深怨蝶飞狂。"},
{"title": "华下对菊", "author": "司空图", "dynasty": "唐代", "content": "清香裛露对高斋，泛酒偏能浣旅怀。\n不似春风逞红艳，镜前空坠玉人钗。"},
{"title": "野望", "author": "杜甫", "dynasty": "唐代", "content": "西山白雪三城戍，南浦清江万里桥。\n海内风尘诸弟隔，天涯涕泪一身遥。\n惟将迟暮供多病，未有涓埃答圣朝。\n跨马出郊时极目，不堪人事日萧条。"},
{"title": "五岁咏花", "author": "陈知玄", "dynasty": "唐代", "content": "花开满树红，花落万枝空。\n唯余一朵在，明日定随风。"},
{"title": "双双燕·满城社雨", "author": "张惠言", "dynasty": "清代", "content": "满城社雨，又唤起无家，一年新恨。\n花轻柳重，隔断红楼芳径。\n旧垒谁家曾识，更生怕、主人相问。\n商量多少雕檐，还是差池不定。\n谁省、去年春静。\n直数到今年，丝魂絮影。\n前身应是，一片落红残粉。\n不住呢喃交讯，又惹得、莺儿闲听。\n输于池上鸳鸯，日日阑前双暝。"},
{"title": "登楼", "author": "杜甫", "dynasty": "唐代", "content": "花近高楼伤客心，万方多难此登临。\n锦江春色来天地，玉垒浮云变古今。\n北极朝廷终不改，西山寇盗莫相侵。\n可怜后主还祠庙，日暮聊为《梁甫吟》。"},
{"title": "阁夜", "author": "杜甫", "dynasty": "唐代", "content": "岁暮阴阳催短景，天涯霜雪霁寒宵。\n五更鼓角声悲壮，三峡星河影动摇。\n野哭几家闻战伐，夷歌数处起渔樵。\n卧龙跃马终黄土，人事依依漫寂寥。\n岁暮阴阳催短景，天涯霜雪霁寒宵。\n五更鼓角声悲壮，三峡星河影动摇。\n野哭千家闻战伐，夷歌数处起渔樵。\n卧龙跃马终黄土，人事音书漫寂寥。"},
{"title": "登柳州城楼寄漳汀封连四州刺史", "author": "柳宗元", "dynasty": "唐代", "content": "城上高楼接大荒，海天愁思正茫茫。\n惊风乱飐芙蓉水，密雨斜侵薜荔墙。\n岭树重遮千里目，江流曲似九回肠。\n共来百越文身地，犹自音书滞一乡。"},
{"title": "咏怀古迹五首·其四", "author": "杜甫", "dynasty": "唐代", "content": "蜀主窥吴幸三峡，崩年亦在永安宫。\n翠华想像空山里，玉殿虚无野寺中。\n古庙杉松巢水鹤，岁时伏腊走村翁。\n武侯祠屋常邻近，一体君臣祭祀同。"},
{"title": "题平阳郡汾桥边柳树", "author": "岑参", "dynasty": "唐代", "content": "此地曾居住，今来宛似归。\n可怜汾上柳，相见也依依。"},
{"title": "咏怀古迹五首·其二", "author": "杜甫", "dynasty": "唐代", "content": "摇落深知宋玉悲，风流儒雅亦吾师。\n怅望千秋一洒泪，萧条异代不同时。\n江山故宅空文藻，云雨荒台岂梦思。\n最是楚宫俱泯灭，舟人指点到今疑。"},
{"title": "题张十一旅舍三咏·葡萄", "author": "韩愈", "dynasty": "唐代", "content": "新茎未遍半犹枯，高架支离倒复扶。\n若欲满盘堆马乳，莫辞添竹引龙须。"},
{"title": "咏怀古迹五首·其五", "author": "杜甫", "dynasty": "唐代", "content": "诸葛大名垂宇宙，宗臣遗像肃清高。\n三分割据纡筹策，万古云霄一羽毛。\n伯仲之间见伊吕，指挥若定失萧曹。\n运移汉祚终难复，志决身歼军务劳。"},
{"title": "十一月二十六日松风亭下梅花盛开", "author": "苏轼", "dynasty": "宋代", "content": "春风岭上淮南村，昔年梅花曾断魂。\n岂知流落复相见，蛮风蜑雨愁黄昏。\n长条半落荔支浦，卧树独秀桄榔园。\n岂惟幽光留夜色，直恐冷艳排冬温。\n松风亭下荆棘里，两株玉蕊明朝暾。\n海南仙云娇堕砌，月下缟衣来扣门。\n酒醒梦觉起绕树，妙意有在终无言。\n先生独饮勿叹息，幸有落月窥清樽。"},
{"title": "隋宫", "author": "李商隐", "dynasty": "唐代", "content": "紫泉宫殿锁烟霞，欲取芜城作帝家。\n玉玺不缘归日角，锦帆应是到天涯。\n于今腐草无萤火，终古垂杨有暮鸦。\n地下若逢陈后主，岂宜重问后庭花。"},
{"title": "送魏万之京", "author": "李颀", "dynasty": "唐代", "content": "朝闻游子唱离歌，昨夜微霜初渡河。\n鸿雁不堪愁里听，云山况是客中过。\n关城树色催寒近，御苑砧声向晚多。\n莫见长安行乐处，空令岁月易蹉跎。"},
{"title": "宿府", "author": "杜甫", "dynasty": "唐代", "content": "清秋幕府井梧寒，独宿江城蜡炬残。\n永夜角声悲自语，中天月色好谁看。\n风尘荏苒音书绝，关塞萧条行路难。\n已忍伶俜十年事，强移栖息一枝安。"},
{"title": "无题·飒飒东风细雨来", "author": "李商隐", "dynasty": "唐代", "content": "飒飒东风细雨来，芙蓉塘外有轻雷。\n金蟾啮锁烧香入，玉虎牵丝汲井回。\n贾氏窥帘韩掾少，宓妃留枕魏王才。\n春心莫共花争发，一寸相思一寸灰！"},
{"title": "咏怀古迹五首·其一", "author": "杜甫", "dynasty": "唐代", "content": "支离东北风尘际，漂泊西南天地间。\n三峡楼台淹日月，五溪衣服共云山。\n羯胡事主终无赖，词客哀时且未还。\n庾信平生最萧瑟，暮年诗赋动江关。"},
{"title": "无题·来是空言去绝踪", "author": "李商隐", "dynasty": "唐代", "content": "来是空言去绝踪，月斜楼上五更钟。\n梦为远别啼难唤，书被催成墨未浓。\n蜡照半笼金翡翠，麝熏微度绣芙蓉。\n刘郎已恨蓬山远，更隔蓬山一万重！"},
{"title": "筹笔驿", "author": "李商隐", "dynasty": "唐代", "content": "猿鸟犹疑畏简书，风云常为护储胥。\n徒令上将挥神笔，终见降王走传车。\n管乐有才原不忝，关张无命欲何如？他年锦里经祠庙，梁父吟成恨有余。"},
{"title": "登金陵凤凰台", "author": "李白", "dynasty": "唐代", "content": "凤凰台上凤凰游，凤去台空江自流。\n吴宫花草埋幽径，晋代衣冠成古丘。\n三山半落青天外，二水中分白鹭洲。\n总为浮云能蔽日，长安不见使人愁。"},
{"title": "望月有感", "author": "白居易", "dynasty": "唐代", "content": "自河南经乱，关内阻饥，兄弟离散，各在一处。\n因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。\n时难年荒世业空，弟兄羁旅各西东。\n田园寥落干戈后，骨肉流离道路中。\n吊影分为千里雁，辞根散作九秋蓬。\n共看明月应垂泪，一夜乡心五处同。"},
{"title": "无题·重帏深下莫愁堂", "author": "李商隐", "dynasty": "唐代", "content": "重帏深下莫愁堂，卧后清宵细细长。\n神女生涯原是梦，小姑居处本无郎。\n风波不信菱枝弱，月露谁教桂叶香。\n直道相思了无益，未妨惆怅是清狂。"},
{"title": "无题·凤尾香罗薄几重", "author": "李商隐", "dynasty": "唐代", "content": "凤尾香罗薄几重，碧文圆顶夜深缝。\n扇裁月魄羞难掩，车走雷声语未通。\n曾是寂寥金烬暗，断无消息石榴红。\n斑骓只系垂杨岸，何处西南任好风。"},
{"title": "咏怀古迹五首·其三", "author": "杜甫", "dynasty": "唐代", "content": "群山万壑赴荆门，生长明妃尚有村。\n一去紫台连朔漠，独留青冢向黄昏。\n画图省识春风面，环珮空归夜月魂。\n千载琵琶作胡语，分明怨恨曲中论。"},
{"title": "春雨", "author": "李商隐", "dynasty": "唐代", "content": "怅卧新春白袷衣，白门寥落意多违。\n红楼隔雨相望冷，珠箔飘灯独自归。\n远路应悲春晼晚，残宵犹得梦依稀。\n玉珰缄札何由达，万里云罗一雁飞。"},
{"title": "奉和中书舍人贾至早朝大明宫", "author": "岑参", "dynasty": "唐代", "content": "鸡鸣紫陌曙光寒，莺啭皇州春色阑。\n金阙晓钟开万户，玉阶仙仗拥千官。\n花迎剑珮星初落，柳拂旌旗露未干。\n独有凤凰池上客，阳春一曲和皆难。"},
{"title": "无题·昨夜星辰昨夜风", "author": "李商隐", "dynasty": "唐代", "content": "昨夜星辰昨夜风，画楼西畔桂堂东。\n身无彩凤双飞翼，心有灵犀一点通。\n隔座送钩春酒暖，分曹射覆蜡灯红。\n嗟余听鼓应官去，走马兰台类转蓬。"},
{"title": "遣悲怀三首·其三", "author": "元稹", "dynasty": "唐代", "content": "闲坐悲君亦自悲，百年都是几多时。\n邓攸无子寻知命，潘岳悼亡犹费词。\n同穴窅冥何所望，他生缘会更难期。\n惟将终夜长开眼，报答平生未展眉。"},
{"title": "遣悲怀三首·其二", "author": "元稹", "dynasty": "唐代", "content": "昔日戏言身后意，今朝都到眼前来。\n衣裳已施行看尽，针线犹存未忍开。\n尚想旧情怜婢仆，也曾因梦送钱财。\n诚知此恨人人有，贫贱夫妻百事哀。"},
{"title": "遣悲怀三首·其一", "author": "元稹", "dynasty": "唐代", "content": "谢公最小偏怜女，自嫁黔娄百事乖。\n顾我无衣搜荩箧，泥他沽酒拔金钗。\n野蔬充膳甘长藿，落叶添薪仰古槐。\n今日俸钱过十万，与君营奠复营斋。"},
{"title": "和贾舍人早朝大明宫之作", "author": "王维", "dynasty": "唐代", "content": "绛帻鸡人报晓筹，尚衣方进翠云裘。\n九天阊阖开宫殿，万国衣冠拜冕旒。\n日色才临仙掌动，香烟欲傍衮龙浮。\n朝罢须裁五色诏，佩声归到凤池头。"},
{"title": "酬程延秋夜即事见赠", "author": "韩翃", "dynasty": "唐代", "content": "长簟迎风早，空城澹月华。\n星河秋一雁，砧杵夜千家。\n节候看应晚，心期卧亦赊。\n向来吟秀句，不觉已鸣鸦。"},
{"title": "送王牧往吉州谒王使君叔", "author": "李嘉祐", "dynasty": "唐代", "content": "细草绿汀洲，王孙耐薄游。\n年华初冠带，文体旧弓裘。\n野渡花争发，春塘水乱流。\n使君怜小阮，应念倚门愁。"},
{"title": "积雨辋川庄作 / 秋归辋川庄作", "author": "王维", "dynasty": "唐代", "content": "积雨空林烟火迟，蒸藜炊黍饷东菑。\n漠漠水田飞白鹭，阴阴夏木啭黄鹂。\n山中习静观朝槿，松下清斋折露葵。\n野老与人争席罢，海鸥何事更相疑。"},
{"title": "题农父庐舍", "author": "丘为", "dynasty": "唐代", "content": "东风何时至？已绿湖上山。\n湖上春既早，田家日不闲。\n沟塍流水处，耒耜平芜间。\n薄暮饭牛罢，归来还闭关。"},
{"title": "酬郭给事", "author": "王维", "dynasty": "唐代", "content": "洞门高阁霭馀辉，桃李阴阴柳絮飞。\n禁里疏钟官舍晚，省中啼鸟吏人稀。\n晨摇玉佩趋金殿，夕奉天书拜琐闱。\n强欲从君无那老，将因卧病解朝衣。"},
{"title": "奉和圣制从蓬莱向兴庆阁道中留春雨中春望之作应制", "author": "王维", "dynasty": "唐代", "content": "渭水自萦秦塞曲，黄山旧绕汉宫斜。\n銮舆迥出千门柳，阁道回看上苑花。\n云里帝城双凤阙，雨中春树万人家。\n为乘阳气行时令，不是宸游玩物华。"},
{"title": "倾杯·冻水消痕", "author": "柳永", "dynasty": "宋代", "content": "冻水消痕，晓风生暖，春满东郊道。\n迟迟淑景，烟和露润，偏染长堤芳草。\n断鸿隐隐归飞，江天杳杳。\n遥山变色，妆眉淡扫。\n目极千里，闲倚危楼迥眺。\n动几许、伤春怀抱。\n念何处、韶阳偏早。\n想帝里看看，名园芳榭，烂漫莺花好。\n追思往昔年少。\n继日恁、把酒听歌，量金买笑。\n别后暗负，光阴多少。"},
{"title": "月下笛·与客携壶", "author": "姜夔", "dynasty": "宋代", "content": "与客携壶，梅花过了，夜来风雨。\n幽禽自语。\n啄香心，度墙去。\n春衣都是柔荑剪，尚沾惹、残茸半缕。\n怅玉钿似扫，朱门深闭，再见无路。\n凝伫，曾游处。\n但系马垂杨，认郎鹦鹉。\n扬州梦觉，彩云飞过何许？多情须倩梁间燕，问吟袖弓腰在否？怎知道、误了人，年少自恁虚度。"},
{"title": "喜春来·春盘宜剪三生菜", "author": "元好问", "dynasty": "元代", "content": "春盘宜剪三生菜，春燕斜簪七宝钗。\n春风春酝透人怀。\n春宴排，齐唱喜春来。"},
{"title": "减字木兰花·斜红叠翠", "author": "向子諲", "dynasty": "宋代", "content": "公下世。\n此词，公之绝笔也斜红叠翠。\n何许花神来献瑞。\n粲粲裳衣。\n割得天孙锦一机。\n真香妙质。\n不耐世间风与日。\n着意遮围。\n莫放春光造次归。"},
{"title": "玉楼春·雪云乍变春云簇", "author": "冯延巳", "dynasty": "五代", "content": "雪云乍变春云簇，渐觉年华堪纵目。\n北枝梅蕊犯寒开，南浦波纹如酒绿。\n芳菲次第长相续，自是情多无处足。\n尊前百计见春归，莫为伤春眉黛蹙。"},
{"title": "咏杜鹃花", "author": "择璘", "dynasty": "宋代", "content": "蚕老麦黄三月天，青山处处有啼鹃。\n断崖几树深如血，照水晴花暖欲然。\n三叹鹤林成梦寐，前生阆苑觅神仙。\n小山拄颐愁无奈，又怕声声聒夜眠。"},
{"title": "春思", "author": "韦应物", "dynasty": "唐代", "content": "野花如雪绕江城，坐见年芳忆帝京。\n阊阖晓开凝碧树，曾陪鸳鹭听流莺。"},
{"title": "菩萨蛮·端午日咏盆中菊", "author": "顾太清", "dynasty": "清代", "content": "薰风殿阁樱桃节，碧纱窗下沈檀爇。\n小扇引微凉，悠悠夏日长。\n野人知趣甚，不向炎凉问。\n老圃好栽培，菊花五月开。"},
{"title": "梦江南·九曲池头三月三", "author": "贺铸", "dynasty": "宋代", "content": "九曲池头三月三，柳毵毵。\n香尘扑马喷金衔，涴春衫。\n苦笋鲥鱼乡味美，梦江南。\n阊门烟水晚风恬，落归帆。"},
{"title": "玉楼春·今年花事垂垂过", "author": "王国维", "dynasty": "近现代", "content": "今年花事垂垂过，明岁花开应更亸。\n看花终古少年多，只恐少年非属我。\n劝君莫厌尊罍大，醉倒且拚花底卧。\n君看今日树头花，不是去年枝上朵。"},
{"title": "生查子·鞭影落春堤", "author": "纳兰性德", "dynasty": "清代", "content": "鞭影落春堤，绿锦鄣泥卷。\n脉脉逗菱丝，嫩水吴姬眼。\n啮膝带香归，谁整樱桃宴。\n蜡泪恼东风，旧垒眠新燕。"},
{"title": "送宇文六", "author": "常建", "dynasty": "唐代", "content": "花映垂杨汉水清，微风林里一枝轻。\n即今江北还如此，愁杀江南离别情。"},
{"title": "丽春", "author": "杜甫", "dynasty": "唐代", "content": "百草竞春华，丽春应最胜。\n少须颜色好，多漫枝条剩。\n纷纷桃李枝，处处总能移。\n如何此贵重？却怕有人知。"},
{"title": "醉太平·寒食", "author": "王元鼎", "dynasty": "元代", "content": "声声啼乳鸦，生叫破韶华。\n夜深微雨润堤沙，香风万家。\n画楼洗净鸳鸯瓦，彩绳半湿秋千架。\n觉来红日上窗纱，听街头卖杏花。"},
{"title": "杨柳枝·宜春苑外最长条", "author": "温庭筠", "dynasty": "唐代", "content": "宜春苑外最长条，闲袅春风伴舞腰。\n正是玉人肠绝处，一渠春水赤栏桥。"},
{"title": "奉和春日幸望春宫应制", "author": "苏颋", "dynasty": "唐代", "content": "东望望春春可怜，更逢晴日柳含烟。\n宫中下见南山尽，城上平临北斗悬。\n细草偏承回辇处，轻花微落奉觞前。\n宸游对此欢无极，鸟哢声声入管弦。"},
{"title": "春日归山寄孟浩然", "author": "李白", "dynasty": "唐代", "content": "朱绂遗尘境，青山谒梵筵。\n金绳开觉路，宝筏度迷川。\n岭树攒飞栱，岩花覆谷泉。\n塔形标海月，楼势出江烟。\n香气三天下，钟声万壑连。\n荷秋珠已满，松密盖初圆。\n鸟聚疑闻法，龙参若护禅。\n愧非流水韵，叨入伯牙弦。"},
{"title": "奉酬李都督表丈早春作", "author": "杜甫", "dynasty": "唐代", "content": "力疾坐清晓，来时悲早春。\n转添愁伴客，更觉老随人。\n红入桃花嫩，青归柳叶新。\n望乡应未已，四海尚风尘。"},
{"title": "迎春乐·立春", "author": "宇文虚中", "dynasty": "金朝", "content": "宝幡彩胜堆金缕，双燕钗头舞。\n人间要识春来处。\n天际雁，江边树。\n故国莺花又谁主。\n念憔悴，几年羁旅。\n把酒祝东风，吹取人归去。"},
{"title": "瑞鹤仙·卷帘人睡起", "author": "张枢", "dynasty": "元代", "content": "卷帘人睡起。\n放燕子归来，商量春事。\n风光又能几？减芳菲、都在卖花声里。\n吟边眼底，被嫩绿、移红换紫。\n甚等闲、半委东风，半委小溪流水。\n还是，苔痕湔雨，竹影留云，待晴犹未。\n兰舟静舣，西湖上、多少歌吹。\n粉蝶儿、守定落花不去，湿重寻香两翅。\n怎知人、一点新愁，寸心万里。"},
{"title": "春风", "author": "白居易", "dynasty": "唐代", "content": "春风先发苑中梅，樱杏桃梨次第开。\n荠花榆荚深村里，亦道春风为我来。"},
{"title": "玉楼春·寂寂画堂梁上燕", "author": "魏承班", "dynasty": "五代", "content": "寂寂画堂梁上燕，高卷翠帘横数扇。\n一庭春色恼人来，满地落花红几片。\n愁倚锦屏低雪面，泪滴绣罗金缕线。\n好天凉月尽伤心，为是玉郎长不见。"},
{"title": "点绛唇·云透斜阳", "author": "曹组", "dynasty": "宋代", "content": "云透斜阳，半楼红影明窗户。\n暮山无数。\n归雁愁还去。\n十里平芜，花远重重树。\n空凝伫。\n故人何处。\n可惜春将暮。"},
{"title": "菩萨蛮·竹风轻动庭除冷", "author": "温庭筠", "dynasty": "唐代", "content": "竹风轻动庭除冷，珠帘月上玲珑影。\n山枕隐秾妆，绿檀金凤凰。\n两蛾愁黛浅，故国吴宫远。\n春恨正关情，画楼残点声。"},
{"title": "临江仙·西湖春泛", "author": "赵溍", "dynasty": "宋代", "content": "堤曲朱墙近远，山明碧瓦高低。\n好风二十四花期。\n骄骢穿柳去，文艗挟春飞。\n箫鼓晴雷殷殷，笑歌香雾霏霏，间情不受酒禁持。\n断肠无立处，斜日欲归时。"},
{"title": "渡江云·揭浩斋送春和韵", "author": "吴澄", "dynasty": "元代", "content": "名园花正好，娇红白，百态竞春妆。\n笑痕添酒晕。\n丰脸凝脂，谁为试铝霜。\n诗朋酒伴，趁此日流转风光。\n尽夜游不妨秉烛，未觉是疏狂。\n茫茫。\n一年一度，烂漫离披，似长江去浪。\n但要教啼莺语燕，不怨卢郎。\n问春春道何曾去，任蜂蝶飞过东墙。\n君看取，年年潘令河阳。"},
{"title": "苏幕遮·送春", "author": "高鹗", "dynasty": "清代", "content": "日烘晴，风弄晓，芍药荼醾，是处撄怀抱。\n倦枕深杯消不了，人惜残春，我道春归好。\n絮从抛，莺任老，拼作无情，不为多情恼。\n日影渐斜人悄悄，凭暖栏杆，目断游丝袅。"},
{"title": "清平乐·风光紧急", "author": "朱淑真", "dynasty": "宋代", "content": "风光紧急。\n三月俄三十。\n拟欲留连计无及。\n绿野烟愁露泣。\n倩谁寄语春宵。\n城头画鼓轻敲。\n缱绻临歧嘱付，来年早到梅梢。"},
{"title": "柳梢青·过何郎石见早梅", "author": "赵长卿", "dynasty": "宋代", "content": "云暗天低。\n枫林凋翠，寒雁声悲。\n茅店儿前，竹篱笆后，初见横枝。\n盈盈粉面香肌。\n记月榭、当年见伊。\n有恨难传，无肠可断，立马多时。"},
{"title": "灵台", "author": "佚名", "dynasty": "先秦", "content": "经始灵台，经之营之。\n庶民攻之，不日成之。\n经始勿亟，庶民子来。\n王在灵囿，麀鹿攸伏。\n麀鹿濯濯，白鸟翯翯。\n王在灵沼，於牣鱼跃。\n虡业维枞，贲鼓维镛。\n於论鼓钟，於乐辟廱。\n於论鼓钟，於乐辟廱。\n鼍鼓逢逢。\n蒙瞍奏公。"},
{"title": "清如玉壶冰 / 赋得清如玉壶冰", "author": "王维", "dynasty": "唐代", "content": "玉壶何用好，偏许素冰居。\n未共销丹日，还同照绮疏。\n抱明中不隐，含净外疑虚。\n气似庭霜积，光言砌月馀。\n晓凌飞鹊镜，宵映聚萤书。\n若向夫君比，清心尚不如。"},
{"title": "长安春", "author": "白居易", "dynasty": "唐代", "content": "青门柳枝软无力，东风吹作黄金色。\n街东酒薄醉易醒，满眼春愁销不得。"},
{"title": "癸卯岁始春怀古田舍二首", "author": "陶渊明", "dynasty": "魏晋", "content": "在昔闻南亩，当年竟未践。\n屡空既有人，春兴岂自免。\n夙晨装吾驾，启涂情己缅。\n鸟弄欢新节，泠风送馀善。\n寒竹被荒蹊，地为罕人远；是以植杖翁，悠然不复返。\n即理愧通识，所保讵乃浅。\n先师有遗训，忧道不忧贫。\n瞻望邈难逮，转欲志长勤。\n秉耒欢时务，解颜劝农人。\n平畴交远风，良苗亦怀新。\n虽未量岁功，既事多所欣。\n耕种有时息，行者无问津。\n日入相与归，壶浆劳近邻。\n长吟掩柴门，聊为陇亩民。"},
{"title": "象祠记", "author": "王守仁", "dynasty": "明代", "content": "灵、博之山，有象祠焉。\n其下诸苗夷之居者，咸神而祠之。\n宣慰安君，因诸苗夷之请，新其祠屋，而请记于予。\n予曰：“毁之乎，其新之也？”曰：“新之。\n”“新之也，何居乎？”曰：“斯祠之肇也，盖莫知其原。\n然吾诸蛮夷之居是者，自吾父、吾祖溯曾高而上，皆尊奉而禋祀焉，举而不敢废也。\n”予曰：“胡然乎？有鼻之祀，唐之人盖尝毁之。\n象之道，以为子则不孝，以为弟则傲。\n斥于唐，而犹存于今；坏于有鼻，而犹盛于兹土也，胡然乎？”　　我知之矣：君子之爱若人也，推及于其屋之乌，而况于圣人之弟乎哉？然则祀者为舜，非为象也。\n意象之死，其在干羽既格之后乎？不然，古之骜桀者岂少哉？而象之祠独延于世，吾于是盖有以见舜德之至，入人之深，而流泽之远且久也。\n　　象之不仁，盖其始焉耳，又乌知其终之不见化于舜也？《书》不云乎：“克谐以孝，烝烝乂，不格奸。\n”瞽瞍亦允若，则已化而为慈父。\n象犹不弟，不可以为谐。\n进治于善，则不至于恶；不抵于奸，则必入于善。\n信乎，象盖已化于舜矣！《孟子》曰：“天子使吏治其国，象不得以有为也。\n”斯盖舜爱象之深而虑之详，所以扶持辅导之者之周也。\n不然，周公之圣，而管、蔡不免焉。\n斯可以见象之既化于舜，故能任贤使能而安于其位，泽加于其民，既死而人怀之也。\n诸侯之卿，命于天子，盖《周官》之制，其殆仿于舜之封象欤？　　吾于是益有以信人性之善，天下无不可化之人也。\n然则唐人之毁之也，据象之始也；今之诸夷之奉之也，承象之终也。\n斯义也，吾将以表于世，使知人之不善，虽若象焉，犹可以改；而君子之修德，及其至也，虽若象之不仁，而犹可以化之也。\n”"},
{"title": "咏零陵", "author": "欧阳修", "dynasty": "宋代", "content": "画图曾识零陵郡，今日方知画不如。\n城郭恰临潇水上，山川犹是柳侯余。\n驿亭幽绝堪垂钓，岩石虚明可读书。\n欲买愚溪三亩地，手拈茅栋竟移居。"},
{"title": "醉桃源·芙蓉", "author": "吴文英", "dynasty": "宋代", "content": "青春花姊不同时。\n凄凉生较迟。\n艳妆临水最相宜。\n风来吹绣漪。\n惊旧事，问长眉。\n月明仙梦回。\n凭阑人但觉秋肥。\n花愁人不知。"},
{"title": "倦寻芳·香泥垒燕", "author": "卢祖皋", "dynasty": "宋代", "content": "香泥垒燕，密叶巢莺，春晦寒浅。\n花径风柔，著地舞茵红软。\n斗草烟欺罗袂薄，秋千影落春游倦。\n醉归来，记宝帐歌慵，锦屏香暖。\n别来怅、光阴容易，还又酴醿，牡丹开遍。\n妒恨疏狂，那更柳花迎面。\n鸿羽难凭芳信短，长安犹近归期远。\n倚危楼，但镇日、绣帘高卷。"},
{"title": "临江仙·洞庭波浪颭晴天", "author": "牛希济", "dynasty": "五代", "content": "洞庭波浪颭晴天，君山一点凝烟。\n此中真境属神仙。\n玉楼珠殿，相映月轮边。\n万里平湖秋色冷，星辰垂影参然。\n橘林霜重更红鲜。\n罗浮山下，有路暗相连。"},
{"title": "石竹咏", "author": "王绩", "dynasty": "唐代", "content": "萋萋结绿枝，晔晔垂朱英。\n常恐零露降，不得全其生。\n叹息聊自思，此生岂我情。\n昔我未生时，谁者令我萌。\n弃置勿重陈，委化何足惊。"},
{"title": "咏邻女东窗海石榴", "author": "李白", "dynasty": "唐代", "content": "鲁女东窗下，海榴世所稀。\n珊瑚映绿水，未足比光辉。\n清香随风发，落日好鸟归。\n愿为东南枝，低举拂罗衣。\n无由一攀折，引领望金扉。"},
{"title": "咏儋耳二首", "author": "方向", "dynasty": "明代", "content": "刺竹芭蕉乱结村，人家犹有古风存。\n相逢尽道年来好，不见催科夜打门。\n村北村南布谷忙，村前村后稻花香。\n凭谁识得真消息，只把南方作北方。"},
{"title": "浣溪沙·题李中斋舟中梅屏", "author": "吴文英", "dynasty": "宋代", "content": "冰骨清寒瘦一枝。\n玉人初上木兰时。\n懒妆斜立澹春姿。\n月落溪穷清影在，日长春去画帘垂。\n五湖水色掩西施。"},
{"title": "洞仙歌·荷花", "author": "刘光祖", "dynasty": "宋代", "content": "晚风收暑，小池塘荷净。\n独倚胡床酒初醒。\n起徘徊、时有香气吹来，云藻乱，叶底游鱼动影。\n空擎承露盖，不见冰容，惆怅明妆晓鸾镜。\n后夜月凉时，月淡花低，幽梦觉、欲凭谁省。\n且应记、临流凭阑干，便遥想，江南红酣千顷。"},
{"title": "疏影·芭蕉", "author": "纳兰性德", "dynasty": "清代", "content": "湘帘卷处，甚离披翠影，绕檐遮住。\n小立吹裙，常伴春慵，掩映绣床金缕。\n芳心一束浑难展，清泪裹、隔年愁聚。\n更夜深、细听空阶雨滴，梦回无据。\n正是秋来寂寞，偏声声点点，助人难绪。\n缬被初寒，宿酒全醒，搅碎乱蛩双杵。\n西风落尽庭梧叶，还剩得、绿阴如许。\n想玉人、和露折来，曾写断肠句。"},
{"title": "牡丹", "author": "薛涛", "dynasty": "唐代", "content": "去春零落暮春时，泪湿红笺怨别离。\n常恐便同巫峡散，因何重有武陵期？传情每向馨香得，不语还应彼此知。\n只欲栏边安枕席，夜深闲共说相思。"},
{"title": "浣溪沙·几共查梨到雪霜", "author": "苏轼", "dynasty": "宋代", "content": "几共查梨到雪霜，一经题品便生光，木奴何处避雌黄。\n北客有来初未识，南金无价喜新尝，含滋嚼句齿牙香。"},
{"title": "一片", "author": "李商隐", "dynasty": "唐代", "content": "一片琼英价动天，连城十二昔虚传。\n良工巧费真为累，楮叶成来不直钱。"},
{"title": "萤火", "author": "杜甫", "dynasty": "唐代", "content": "幸因腐草出，敢近太阳飞。\n未足临书卷，时能点客衣。\n随风隔幔小，带雨傍林微。\n十月清霜重，飘零何处归。"},
{"title": "寓居定惠院之东杂花满山有海棠一株土人不知贵也", "author": "苏轼", "dynasty": "宋代", "content": "江城地瘴蕃草木，只有名花苦幽独。\n嫣然一笑竹篱间，桃李漫山总粗俗。\n也知造物有深意，故遣佳人在空谷。\n自然富贵出天姿，不待金盘荐华屋。\n朱唇得酒晕生脸，翠袖卷纱红映肉。\n林深雾暗晓光迟，日暖风轻春睡足。\n雨中有泪亦凄怆，月下无人更清淑。\n先生食饱无一事，散步逍遥自扪腹。\n不问人家与僧舍，拄杖敲门看修竹。\n忽逢绝艳照衰朽，叹息无言揩病目。\n陋邦何处得此花，无乃好事移西蜀？寸根千里不易致，衔子飞来定鸿鹄。\n天涯流落俱可念，为饮一樽歌此曲。\n明朝酒醒还独来，雪落纷纷那忍触。"},
{"title": "新植海石榴", "author": "柳宗元", "dynasty": "唐代", "content": "弱植不盈尺，远意驻蓬赢。\n月寒空阶曙，幽梦彩云生。\n粪壤擢珠树，莓苔插琼英。\n芳根閟颜色，徂岁为谁荣。"},
{"title": "京兆府栽莲", "author": "白居易", "dynasty": "唐代", "content": "污沟贮浊水，水上叶田田。\n我来一长叹，知是东溪莲。\n下有青污泥，馨香无复全。\n上有红尘扑，颜色不得鲜。\n物性犹如此，人事亦宜然。\n托根非其所，不如遭弃捐。\n昔在溪中日，花叶媚清涟。\n今年不得地，憔悴府门前。"},
{"title": "绝句四首·其四", "author": "杜甫", "dynasty": "唐代", "content": "药条药甲润青青，色过棕亭入草亭。\n苗满空山惭取誉，根居隙地怯成形。"},
{"title": "池上", "author": "张光启", "dynasty": "清代", "content": "倚杖池边立，西风荷柄斜。\n眼明秋水外，又放一枝花。"},
{"title": "双井茶送子瞻", "author": "黄庭坚", "dynasty": "宋代", "content": "人间风日不到处，天上玉堂森宝书。\n想见东坡旧居士，挥毫百斛泻明珠。\n我家江南摘云腴，落硙霏霏雪不如。\n为公唤起黄州梦，独载扁舟向五湖。"},
{"title": "咏菊", "author": "丘浚", "dynasty": "明代", "content": "浅红淡白间深黄，簇簇新妆阵阵香。\n无限枝头好颜色，可怜开不为重阳。"},
{"title": "六丑·杨花", "author": "彭元逊", "dynasty": "宋代", "content": "似东风老大，那复有、当时风气。\n有情不收，江山身是寄。\n浩荡何世。\n但忆临官道，暂来不住，便出门千里。\n痴心指望回风坠。\n扇底相逢，钗头微缀。\n他家万条千缕，解遮亭障驿，不隔江水。\n瓜洲曾舣，等行人岁岁。\n日下长秋，城乌夜起。\n帐庐好在春睡。\n共飞归湖上，草青无地。\n愔愔雨、春心如腻。\n欲待化、丰乐楼前，青门都废。\n何人念、流落无几。\n点点抟作，雪绵松润，为君裛泪。"},
{"title": "昌谷北园新笋四首", "author": "李贺", "dynasty": "唐代", "content": "箨落长竿削玉开，君看母笋是龙材。\n更容一夜抽千尺，别却池园数寸泥。\n斫取青光写楚辞，腻香春粉黑离离。\n无情有恨何人见，露压烟啼千万枝。\n家泉石眼两三茎，晓看阴根紫脉生。\n今年水曲春沙上，笛管新篁拔玉青。\n古竹老梢惹碧云，茂陵归卧叹清贫。\n风吹千亩迎雨啸，鸟重一枝入酒尊。"},
{"title": "谷口书斋寄杨补阙", "author": "钱起", "dynasty": "唐代", "content": "泉壑带茅茨，云霞生薜帷。\n竹怜新雨后，山爱夕阳时。\n闲鹭栖常早，秋花落更迟。\n家僮扫萝径，昨与故人期。"},
{"title": "水龙吟·梨花", "author": "周邦彦", "dynasty": "宋代", "content": "素肌应怯余寒，艳阳占立青芜地。\n樊川照日，灵关遮路，残红敛避。\n传火楼台，妒花风雨，长门深闭。\n亚帘栊半湿，一枝在手，偏勾引、黄昏泪。\n别有风前月底。\n布繁英、满园歌吹。\n朱铅退尽，潘妃却酒，昭君乍起。\n雪浪翻空，粉裳缟夜，不成春意。\n恨玉容不见，琼英谩好，与何人比。"},
{"title": "咏铜雀台", "author": "汪遵", "dynasty": "唐代", "content": "铜雀台成玉座空，短歌长袖尽悲风。\n不知仙驾归何处，徒遣颦眉望汉宫。"},
{"title": "蜀先主庙", "author": "刘禹锡", "dynasty": "唐代", "content": "天地英雄气，千秋尚凛然。\n势分三足鼎，业复五铢钱。\n得相能开国，生儿不象贤。\n凄凉蜀故妓，来舞魏宫前。"},
{"title": "咏萤诗", "author": "萧纲", "dynasty": "南北朝", "content": "本将秋草并，今与夕风轻。\n腾空类星陨，拂树若生花。\n屏疑神火照，帘似夜珠明。\n逢君拾光彩，不吝此生轻。"},
{"title": "西江月·真觉赏瑞香二首", "author": "苏轼", "dynasty": "宋代", "content": "公子眼花乱发，老夫鼻观先通。\n领巾飘下瑞香风。\n惊起谪仙春梦。\n后土祠中玉蕊，蓬莱殿后鞓红。\n此花清绝更纤秾。\n把酒何人心动。"},
{"title": "淡黄柳·咏柳", "author": "纳兰性德", "dynasty": "清代", "content": "三眠未歇，乍到秋时节。\n一树斜阳蝉更咽，曾绾灞陵离别。\n絮已为萍风卷叶，空凄切。\n长条莫轻折，苏小恨，倩他说。\n尽飘零、游冶章台客。\n红板桥空，湔裙人去，依旧晓风残月。"},
{"title": "送李中丞之襄州 / 送李中丞归汉阳别业", "author": "刘长卿", "dynasty": "唐代", "content": "流落征南将，曾驱十万师。\n罢归无旧业，老去恋明时。\n独立三边静，轻生一剑知。\n茫茫江汉上，日暮欲何之。"},
{"title": "寻南溪常山道人隐居 / 寻南溪常道士", "author": "刘长卿", "dynasty": "唐代", "content": "一路经行处，莓苔见履痕。\n白云依静渚，春草闭闲门。\n过雨看松色，随山到水源。\n溪花与禅意，相对亦忘言。"},
{"title": "饯别王十一南游", "author": "刘长卿", "dynasty": "唐代", "content": "望君烟水阔，挥手泪沾巾。\n飞鸟没何处，青山空向人。\n长江一帆远，落日五湖春。\n谁见汀洲上，相思愁白蘋。"},
{"title": "寻陆鸿渐不遇", "author": "皎然", "dynasty": "唐代", "content": "移家虽带郭，野径入桑麻。\n近种篱边菊，秋来未著花。\n扣门无犬吠，欲去问西家。\n报道山中去，归时每日斜。"},
{"title": "客夜与故人偶集 / 江乡故人偶集客舍", "author": "戴叔伦", "dynasty": "唐代", "content": "天秋月又满，城阙夜千重。\n还作江南会，翻疑梦里逢。\n风枝惊暗鹊，露草覆寒蛩。\n羁旅长堪醉，相留畏晓钟。"},
{"title": "咏路", "author": "邹浩", "dynasty": "宋代", "content": "赤路如龙蛇，不知几千丈。\n出没山水间，一下复一上。\n伊予独何为，与之同俯仰？"},
{"title": "秋日赴阙题潼关驿楼 / 行次潼关逢魏扶东归", "author": "许浑", "dynasty": "唐代", "content": "红叶晚萧萧，长亭酒一瓢。\n残云归太华，疏雨过中条。\n树色随山迥，河声入海遥。\n帝乡明日到，犹自梦渔樵。"},
{"title": "早秋三首·其一", "author": "许浑", "dynasty": "唐代", "content": "遥夜泛清瑟，西风生翠萝。\n残萤栖玉露，早雁拂金河。\n高树晓还密，远山晴更多。\n淮南一叶下，自觉洞庭波。"},
{"title": "没蕃故人", "author": "张籍", "dynasty": "唐代", "content": "前年伐月支，城下没全师。\n蕃汉断消息，死生长别离。\n无人收废帐，归马识残旗。\n欲祭疑君在，天涯哭此时。"},
{"title": "孤雁二首·其二", "author": "崔涂", "dynasty": "唐代", "content": "几行归塞尽，念尔独何之。\n暮雨相呼失，寒塘欲下迟。\n渚云低暗度，关月冷相随。\n未必逢矰缴，孤飞自可疑。"},
{"title": "李端公 / 送李端", "author": "卢纶", "dynasty": "唐代", "content": "故关衰草遍，离别自堪悲。\n路出寒云外，人归暮雪时。\n少孤为客早，多难识君迟。\n掩泪空相向，风尘何处期。"},
{"title": "楚江怀古三首·其一", "author": "马戴", "dynasty": "唐代", "content": "露气寒光集，微阳下楚丘。\n猿啼洞庭树，人在木兰舟。\n广泽生明月，苍山夹乱流。\n云中君不见，竟夕自悲秋。"},
{"title": "送人东游", "author": "温庭筠", "dynasty": "唐代", "content": "荒戍落黄叶，浩然离故关。\n高风汉阳渡，初日郢门山。\n江上几人在，天涯孤棹还。\n何当重相见，樽酒慰离颜。"},
{"title": "书边事", "author": "张乔", "dynasty": "唐代", "content": "调角断清秋，征人倚戍楼。\n春风对青冢，白日落梁州。\n大漠无兵阻，穷边有客游。\n蕃情似此水，长愿向南流。"},
{"title": "经邹鲁祭孔子而叹之", "author": "李隆基", "dynasty": "唐代", "content": "夫子何为者，栖栖一代中。\n地犹鄹氏邑，宅即鲁王宫。\n叹凤嗟身否，伤麟怨道穷。\n今看两楹奠，当与梦时同。"},
{"title": "赋得暮雨送李胄 / 赋得暮雨送李曹", "author": "韦应物", "dynasty": "唐代", "content": "楚江微雨里，建业暮钟时。\n漠漠帆来重，冥冥鸟去迟。\n海门深不见，浦树远含滋。\n相送情无限，沾襟比散丝。"},
{"title": "秋日登吴公台上寺远眺", "author": "刘长卿", "dynasty": "唐代", "content": "古台摇落后，秋日望乡心。\n野寺来人少，云峰隔水深。\n夕阳依旧垒，寒磬满空林。\n惆怅南朝事，长江独至今。"},
{"title": "新年作", "author": "刘长卿", "dynasty": "唐代", "content": "乡心新岁切，天畔独潸然。\n老至居人下，春归在客先。\n岭猿同旦暮，江柳共风烟。\n已似长沙傅，从今又几年。"},
{"title": "淮上喜会梁川故人 / 淮上喜会梁州故人", "author": "韦应物", "dynasty": "唐代", "content": "江汉曾为客，相逢每醉还。\n浮云一别后，流水十年间。\n欢笑情如旧，萧疏鬓已斑。\n何因不归去？淮上有秋山。"},
{"title": "清明日宴梅道士房", "author": "孟浩然", "dynasty": "唐代", "content": "林卧愁春尽，搴帷览物华。\n忽逢青鸟使，邀入赤松家。\n金灶初开火，仙桃正发花。\n童颜若可驻，何惜醉流霞。"},
{"title": "灞上秋居", "author": "马戴", "dynasty": "唐代", "content": "灞原风雨定，晚见雁行频。\n落叶他乡树，寒灯独夜人。\n空园白露滴，孤壁野僧邻。\n寄卧郊扉久，何年致此身。"},
{"title": "章台夜思", "author": "韦庄", "dynasty": "唐代", "content": "清瑟怨遥夜，绕弦风雨哀。\n孤灯闻楚角，残月下章台。\n芳草已云暮，故人殊未来。\n乡书不可寄，秋雁又南回。"},
{"title": "留别王侍御维 / 留别王维", "author": "孟浩然", "dynasty": "唐代", "content": "寂寂竟何待，朝朝空自归。\n欲寻芳草去，惜与故人违。\n当路谁相假，知音世所稀。\n只应守寂寞，还掩故园扉。"},
{"title": "送僧归日本", "author": "钱起", "dynasty": "唐代", "content": "上国随缘住，来途若梦行。\n浮天沧海远，去世法舟轻。\n水月通禅寂，鱼龙听梵声。\n惟怜一灯影，万里眼中明。"},
{"title": "杂诗三首·其三", "author": "沈佺期", "dynasty": "唐代", "content": "闻道黄龙戍，频年不解兵。\n可怜闺里月，长在汉家营。\n少妇今春意，良人昨夜情。\n谁能将旗鼓，一为取龙城。"},
{"title": "早寒江上有怀 / 早寒有怀", "author": "孟浩然", "dynasty": "唐代", "content": "木落雁南度，北风江上寒。\n我家襄水曲，遥隔楚云端。\n乡泪客中尽，孤帆天际看。\n迷津欲有问，平海夕漫漫。"},
{"title": "望月怀远 / 望月怀古", "author": "张九龄", "dynasty": "唐代", "content": "海上生明月，天涯共此时。\n情人怨遥夜，竟夕起相思。\n灭烛怜光满，披衣觉露滋。\n不堪盈手赠，还寝梦佳期。"},
{"title": "宿桐庐江寄广陵旧游", "author": "孟浩然", "dynasty": "唐代", "content": "山暝闻猿愁，沧江急夜流。\n风鸣两岸叶，月照一孤舟。\n建德非吾土，维扬忆旧游。\n还将两行泪，遥寄海西头。"},
{"title": "秦中感秋寄远上人 / 秦中寄远上人", "author": "孟浩然", "dynasty": "唐代", "content": "一丘常欲卧，三径苦无资。\n北土非吾愿，东林怀我师。\n黄金燃桂尽，壮志逐年衰。\n日夕凉风至，闻蝉但益悲。"},
{"title": "除夜 / 巴山道中除夜书怀", "author": "崔涂", "dynasty": "唐代", "content": "迢递三巴路，羁危万里身。\n乱山残雪夜，孤烛异乡人。\n渐与骨肉远，转于僮仆亲。\n那堪正飘泊，明日岁华新。"},
{"title": "帝台春·芳草碧色", "author": "李甲", "dynasty": "宋代", "content": "芳草碧色，萋萋遍南陌。\n暖絮乱红，也知人、春愁无力。\n忆得盈盈拾翠侣，共携赏、凤城寒食。\n到今来，海角逢春，天涯为客。\n愁旋释。\n还似织。\n泪暗拭。\n又偷滴。\n谩伫立、遍倚危阑，尽黄昏，也只是、暮云凝碧。\n拚则而今已拚了，忘则怎生便忘得。\n又还问鳞鸿，试重寻消息。"},
{"title": "岁暮归南山 / 归故园作 / 归终南山", "author": "孟浩然", "dynasty": "唐代", "content": "北阙休上书，南山归敝庐。\n不才明主弃，多病故人疏。\n白发催年老，青阳逼岁除。\n永怀愁不寐，松月夜窗虚。"},
{"title": "与诸子登岘山", "author": "孟浩然", "dynasty": "唐代", "content": "人事有代谢，往来成古今。\n江山留胜迹，我辈复登临。\n水落鱼梁浅，天寒梦泽深。\n羊公碑尚在，读罢泪沾襟。"},
{"title": "菩萨蛮·舞裙香暖金泥凤", "author": "牛峤", "dynasty": "唐代", "content": "舞裙香暖金泥凤，画梁语燕惊残梦。\n门外柳花飞，玉郎犹未归。\n愁匀红粉泪，眉剪春山翠。\n何处是辽阳？锦屏春昼长。"},
{"title": "好事近·花底一声莺", "author": "刘翰", "dynasty": "宋代", "content": "花底一声莺，花上半钩斜月。\n月落乌啼何处，点飞英如雪。\n东风吹尽去年愁，解放丁香结。\n惊动小亭红雨，舞双双金蝶。"},
{"title": "更漏子·雪藏梅", "author": "晏殊", "dynasty": "宋代", "content": "雪藏梅，烟著柳。\n依约上春时候。\n初送雁，欲闻莺。\n绿池波浪生。\n探花开，留客醉。\n忆得去年情味。\n金盏酒，玉炉香。\n任他红日长。"},
{"title": "浣溪沙·清晓妆成寒食天", "author": "韦庄", "dynasty": "唐代", "content": "清晓妆成寒食天，柳球斜袅间花钿，卷帘直出画堂前。\n指点牡丹初绽朵，日高犹自凭朱栏，含嚬不语恨春残。"},
{"title": "清平乐·春光欲暮", "author": "毛熙震", "dynasty": "五代", "content": "春光欲暮，寂寞闲庭户。\n粉蝶双双穿槛舞，帘卷晚天疏雨。\n含愁独倚闺帏，玉炉烟断香微。\n正是销魂时节，东风满树花飞。"},
{"title": "大酺·春雨", "author": "周邦彦", "dynasty": "宋代", "content": "对宿烟收，春禽静，飞雨时鸣高屋。\n墙头青玉旆，洗铅霜都尽，嫩梢相触。\n润逼琴丝，寒侵枕障，虫网吹黏帘竹。\n邮亭无人处，听檐声不断，困眠初熟。\n奈愁极顿惊，梦轻难记，自怜幽独。\n行人归意速。\n最先念、流潦妨车毂。\n怎奈向、兰成憔悴，卫玠清羸，等闲时、易伤心目。\n未怪平阳客，双泪落、笛中哀曲。\n况萧索、青芜国。\n红糁铺地，门外荆桃如菽。\n夜游共谁秉烛。"},
{"title": "庆东原·暖日宜乘轿", "author": "白朴", "dynasty": "元代", "content": "暖日宜乘轿，春风堪信马。\n恰寒食有二百处秋千架。\n对人娇杏花，扑人飞柳花，迎人笑桃花。\n来往画船边，招飐青旗挂。"},
{"title": "谢池春慢·玉仙观道中逢谢媚卿", "author": "张先", "dynasty": "宋代", "content": "缭墙重院，时闻有、啼莺到。\n绣被掩余寒，画幕明新晓。\n朱槛连空阔，飞絮无多少。\n径莎平，池水渺。\n日长风静，花影闲相照。\n尘香拂马，逢谢女、城南道。\n秀艳过施粉，多媚生轻笑。\n斗色鲜衣薄，碾玉双蝉小。\n欢难偶，春过了。\n琵琶流怨，都入相思调。"},
{"title": "对酒春园作", "author": "王勃", "dynasty": "唐代", "content": "投簪下山阁，携酒对河梁。\n陕水牵长镜，高花送断香。\n繁莺歌似曲，疏蝶舞成行。\n自然催一醉，非但阅年光。"},
{"title": "零陵春望", "author": "柳宗元", "dynasty": "唐代", "content": "平野春草绿，晓莺啼远林。\n日晴潇湘渚，云断岣嵝岑。\n仙驾不可望，世途非所任。\n凝情空景慕，万里苍梧阴。"},
{"title": "夜行船·正月十八日闻卖杏花有感", "author": "史达祖", "dynasty": "宋代", "content": "不剪春衫愁意态。\n过收灯、有些寒在。\n小雨空帘，无人深巷，已早杏花先卖。\n白发潘郎宽沈带。\n怕看山、忆他眉黛。\n草色拖裙，烟光惹鬓，常记故园挑菜。"},
{"title": "春草", "author": "杨基", "dynasty": "明代", "content": "嫩绿柔香远更浓，春来无处不茸茸。\n六朝旧恨斜阳里，南浦新愁细雨中。\n近水欲迷歌扇绿，隔花偏衬舞裙红。\n平川十里人归晚，无数牛羊一笛风。"},
{"title": "长寿乐·繁红嫩翠", "author": "柳永", "dynasty": "宋代", "content": "繁红嫩翠。\n艳阳景，妆点神州明媚。\n是处楼台，朱门院落，弦管新声腾沸。\n恣游人、无限驰骤，娇马车如水。\n竞寻芳选胜，归来向晚，起通衢近远，香尘细细。\n太平世。\n少年时，忍把韶光轻弃。\n况有红妆，楚腰越艳，一笑千金何啻。\n向尊前、舞袖飘雪，歌响行云止。\n愿长绳、且把飞乌系。\n任好从容痛饮，谁能惜醉。"},
{"title": "乌夜啼·金鸭余香尚暖", "author": "陆游", "dynasty": "宋代", "content": "金鸭余香尚暖，绿窗斜日偏明。\n兰膏香染云鬟腻，钗坠滑无声。\n冷落秋千伴侣，阑珊打马心情。\n绣屏惊断潇湘梦，花外一声莺。"},
{"title": "浣溪沙·泉湖道中赴闽宪别诸君", "author": "辛弃疾", "dynasty": "宋代", "content": "细听春山杜宇啼。\n一声声是送行诗。\n朝来白鸟背人飞。\n对郑子真岩石卧，趁陶元亮菊花期。\n而今堪诵北山移。"},
{"title": "谒金门·春欲去", "author": "施绍莘", "dynasty": "明代", "content": "春欲去，如梦一庭空絮。\n墙里秋千人笑语，花飞撩乱处。\n无计可留春住，只有断肠诗句。\n万种消魂多寄与：斜阳天外树。"},
{"title": "岁晚还京台望城阙成口号先赠交亲", "author": "卢僎", "dynasty": "唐代", "content": "紫陌开行树，朱城出晚霞。\n犹怜惯去国，疑是梦还家。\n风弱知催柳，林青觉待花。\n交亲望归骑，几处拥年华。"},
{"title": "春日偶作", "author": "温庭筠", "dynasty": "唐代", "content": "西园一曲艳阳歌，扰扰车尘负薜萝。\n自欲放怀犹未得，不知经世竟如何？夜闻猛雨判花尽，寒恋重衾觉梦多。\n钓渚别来应更好，春风还为起微波。"},
{"title": "点绛唇·饯春", "author": "王鹏运", "dynasty": "清代", "content": "抛尽榆钱，依然难买春光驻。\n依春无语，肠断春归路。\n春去能来，人去能来否？长亭暮，乱山无数。\n只有鹃声苦。"},
{"title": "南歌子·柳色遮楼暗", "author": "张泌", "dynasty": "唐代", "content": "柳色遮楼暗，桐花落砌香。\n画堂开处远风凉。\n高卷水晶帘额、衬斜阳。"},
{"title": "菩萨蛮·南园满地堆轻絮", "author": "温庭筠", "dynasty": "唐代", "content": "南园满地堆轻絮，愁闻一霎清明雨。\n雨后却斜阳，杏花零落香。\n无言匀睡脸，枕上屏山掩。\n时节欲黄昏，无憀独倚门。"},
{"title": "岳阳楼·春色醉巴陵", "author": "杨基", "dynasty": "明代", "content": "春色醉巴陵，阑干落洞庭。\n水吞三楚白，山接九疑青。\n空阔鱼龙气，婵娟帝子灵。\n何人夜吹笛，风急雨冥冥。"},
{"title": "浣溪沙·楼上晴天碧四垂", "author": "周邦彦", "dynasty": "宋代", "content": "楼上晴天碧四垂。\n楼前芳草接天涯。\n劝君莫上最高梯。\n新笋已成堂下竹，落花都上燕巢泥。\n忍听林表杜鹃啼。"},
{"title": "望江南·暮春", "author": "苏轼", "dynasty": "宋代", "content": "春已老，春服几时成。\n曲水浪低蕉叶稳，舞雩风软纻罗轻。\n酣咏乐升平。\n微雨过，何处不催耕。\n百舌无言桃李尽，柘林深处鹁鸪鸣。\n春色属芜菁。"},
{"title": "蝶恋花·柳絮年年三月暮", "author": "周济", "dynasty": "清代", "content": "柳絮年年三月暮，断送莺花，十里湖边路。\n万转千回无落处，随侬只恁低低去。\n满眼颓垣欹病树，纵有余英，不值风姨妒。\n烟里黄沙遮不住，河流日夜东南注。"},
{"title": "青玉案·春寒恻恻春阴薄", "author": "顾德辉", "dynasty": "宋代", "content": "春寒恻恻春阴薄。\n整半月，春萧索。\n晴日朝来升屋角。\n树头幽鸟，对调新语，语罢双飞却。\n红入花腮青入萼。\n尽不爽，花期约。\n可恨狂风空自恶。\n晓来一阵，晚来一阵，难道都吹落？"},
{"title": "天津桥望春", "author": "雍陶", "dynasty": "唐代", "content": "津桥春水浸红霞，烟柳风丝拂岸斜。\n翠辇不来金殿闭，宫莺衔出上阳花。"},
{"title": "菩萨蛮·牡丹花谢莺声歇", "author": "温庭筠", "dynasty": "唐代", "content": "牡丹花谢莺声歇，绿杨满院中庭月。\n相忆梦难成，背窗灯半明。\n翠钿金压脸，寂寞香闺掩。\n人远泪阑干，燕飞春又残。"},
{"title": "西平乐·尽日凭高目", "author": "柳永", "dynasty": "宋代", "content": "尽日凭高目，脉脉春情绪。\n嘉景清明渐近，时节轻寒乍暖，天气才晴又雨。\n烟光淡荡，妆点平芜远树。\n黯凝伫。\n台榭好、莺燕语。\n正是和风丽日，几许繁红嫩绿，雅称嬉游去。\n奈阻隔、寻芳伴侣。\n秦楼凤吹，楚馆云约，空怅望、在何处。\n寂寞韶华暗度。\n可堪向晚，村落声声杜宇。"},
{"title": "丁香结·夷则商秋日海棠", "author": "吴文英", "dynasty": "宋代", "content": "香袅红霏，影高银烛，曾纵夜游浓醉。\n正锦温琼腻。\n被燕踏、暖雪惊翻庭砌。\n马嘶人散后，秋风换、故园梦里。\n吴霜融晓，陡觉暗动偷春花意。\n还似。\n海雾冷仙山，唤觉环儿半睡。\n浅薄朱唇，娇羞艳色，自伤时背。\n帘外寒挂澹月，向日秋千地。\n怀春情不断，犹带相思旧子。"},
{"title": "浣溪沙·从石楼石壁往来邓尉山中", "author": "郑文焯", "dynasty": "清代", "content": "一半黄梅杂雨晴，虚岚浮翠带湖明，闲云高鸟共身轻。\n山果打头休论价，野花盈手不知名，烟峦直是画中行。"},
{"title": "登凉州尹台寺", "author": "岑参", "dynasty": "唐代", "content": "胡地三月半，梨花今始开。\n因从老僧饭，更上夫人台。\n清唱云不去，弹弦风飒来。\n应须一倒载，还似山公回。"},
{"title": "橘柚垂华实", "author": "佚名", "dynasty": "两汉", "content": "橘柚垂华实，乃在深山侧。\n闻君好我甘，窃独自雕饰。\n委身玉盘中，历年冀见食。\n芳菲不相投，青黄忽改色。\n人倘欲我知，因君为羽翼。"},
{"title": "南浦·春水", "author": "王沂孙", "dynasty": "宋代", "content": "波暖绿粼粼，燕飞来，好是苏堤才晓。\n鱼没浪痕圆，流红去，翻笑东风难扫。\n荒桥断浦，柳阴撑出扁舟小。\n回首池塘青欲遍，绝似梦中芳草。\n和云流出空山，甚年年净洗，花香不了？新绿乍生时，孤村路，犹忆那回曾到。\n余情渺渺，茂林觞咏如今悄。\n前度刘郎归去后，溪上碧桃多少。"},
{"title": "醉桃源·春景", "author": "严仁", "dynasty": "宋代", "content": "拍堤春水蘸垂杨，水流花片香。\n弄花噆柳小鸳鸯，一双随一双。\n帘半卷，露新妆，春衫是柳黄。\n倚阑看处背斜阳，风流暗断肠。"},
{"title": "临江仙·孤雁", "author": "纳兰性德", "dynasty": "清代", "content": "霜冷离鸿惊失伴，有人同病相怜。\n拟凭尺素寄愁边，愁多书屡易，双泪落灯前。\n莫对月明思往事，也知消减年年。\n无端嘹唳一声传，西风吹只影，刚是早秋天。"},
{"title": "宴清都·连理海棠", "author": "吴文英", "dynasty": "宋代", "content": "绣幄鸳鸯柱，红情密、腻云低护秦树。\n芳根兼倚，花梢钿合，锦屏人妒。\n东风睡足交枝，正梦枕瑶钗燕股。\n障滟蜡、满照欢丛，嫠蟾冷落羞度。\n人间万感幽单，华清惯浴，春盎风露。\n连鬟并暖，同心共结，向承恩处。\n凭谁为歌长恨？暗殿锁、秋灯夜语。\n叙旧期、不负春盟，红朝翠暮。"},
{"title": "一丛花·咏并蒂莲", "author": "纳兰性德", "dynasty": "清代", "content": "阑珊玉佩罢霓裳，相对绾红妆。\n藕丝风送凌波去，又低头、软语商量。\n一种情深，十分心苦，脉脉背斜阳。\n色香空尽转生香，明月小银塘。\n桃根桃叶终相守，伴殷勤、双宿鸳鸯。\n菰米漂残，沈云乍黑，同梦寄潇湘。"},
{"title": "摸鱼儿·观潮上叶丞相", "author": "辛弃疾", "dynasty": "宋代", "content": "望飞来半空鸥鹭，须臾动地鼙鼓。\n截江组练驱山去，鏖战未收貔虎。\n朝又暮。\n诮惯得、吴儿不怕蛟龙怒。\n风波平步。\n看红旆惊飞，跳鱼直上，蹙踏浪花舞。\n凭谁问，万里长鲸吞吐，人间儿戏千弩。\n滔天力倦知何事，白马素车东去。\n堪恨处，人道是、属镂怨愤终千古。\n功名自误。\n谩教得陶朱，五湖西子，一舸弄烟雨。"},
{"title": "念奴娇·宜雨亭咏千叶海棠", "author": "张鎡", "dynasty": "宋代", "content": "绿云影里，把明霞织就，千重文绣。\n紫腻红娇扶不起，好是未开时候。\n半怯春寒，半宜晴色，养得胭脂透。\n小亭人静，嫩莺啼破清昼。\n犹记携手芳阴，一枝斜戴，娇艳双波秀。\n小语轻怜花总见，争得似花长久。\n醉浅休归，夜深同睡，明月还相守。\n免教春去，断肠空叹诗瘦。"},
{"title": "红梅三首·其一", "author": "苏轼", "dynasty": "宋代", "content": "怕愁贪睡独开迟，自恐冰容不入时。\n故作小红桃杏色，尚余孤瘦雪霜姿。\n寒心未肯随春态，酒晕无端上玉肌。\n诗老不知梅格在，更看绿叶与青枝。"},
{"title": "扬州慢·琼花", "author": "郑觉齐", "dynasty": "宋代", "content": "弄玉轻盈，飞琼淡泞，袜尘步下迷楼。\n试新妆才了，炷沉水香毬。\n记晓剪、春冰驰送，金瓶露湿，缇骑星流。\n甚天中月色，被风吹梦南州。\n尊前相见，似羞人、踪迹萍浮。\n问弄雪飘枝，无双亭上，何日重游？我欲缠腰骑鹤，烟霄远、旧事悠悠。\n但凭阑无语，烟花三月春愁。"},
{"title": "杨柳八首·其二", "author": "温庭筠", "dynasty": "唐代", "content": "南内墙东御路旁，预知春色柳丝黄。\n杏花未肯无情思，何是情人最断肠。"},
{"title": "咏笼莺", "author": "纳兰性德", "dynasty": "清代", "content": "何处金衣客，栖栖翠幙中。\n有心惊晓梦，无计啭春风。\n漫逐梁间燕，谁巢井上桐。\n空将云路翼，缄恨在雕笼。"},
{"title": "千年调·卮酒向人时", "author": "辛弃疾", "dynasty": "宋代", "content": "蔗庵小阁名曰“卮言”，作此词以嘲之。\n卮酒向人时，和气先倾倒。\n最要然然可可，万事称好。\n滑稽坐上，更对鸱夷笑。\n寒与热，总随人，甘国老。\n少年使酒，出口人嫌拗。\n此个和合道理，近日方晓。\n学人言语，未会十会巧。\n看他们，得人怜，秦吉了。"},
{"title": "乌夜啼·石榴", "author": "刘铉", "dynasty": "宋代", "content": "垂杨影里残红。\n甚匆匆。\n只有榴花、全不怨东风。\n暮雨急。\n晓鸦湿。\n绿玲珑。\n比似茜裙初染、一般同。"},
{"title": "临江仙·和叶仲洽赋羊桃", "author": "辛弃疾", "dynasty": "宋代", "content": "忆醉三山芳树下，几曾风韵忘怀。\n黄金颜色五花开，味如卢橘熟。\n贵似荔枝来。\n闻道商山余四老，橘中自酿秋醅。\n试呼名品细推排。\n重重香腑脏，偏殢圣贤杯。"},
{"title": "拂舞词 / 公无渡河", "author": "温庭筠", "dynasty": "唐代", "content": "黄河怒浪连天来，大响谹谹如殷雷。\n龙伯驱风不敢上，百川喷雪高崔嵬。\n二十三弦何太哀，请公勿渡立徘徊。\n下有狂蛟锯为尾，裂帆截棹磨霜齿。\n神椎凿石塞神潭，白马参覃赤尘起。\n公乎跃马扬玉鞭，灭没高蹄日千里。"},
{"title": "杨生青花紫石砚歌", "author": "李贺", "dynasty": "唐代", "content": "端州石工巧如神，踏天磨刀割紫云。\n佣刓抱水含满唇，暗洒苌弘冷血痕。\n纱帷昼暖墨花春，轻沤漂沫松麝薰。\n干腻薄重立脚匀，数寸光秋无日昏。\n圆毫促点声静新，孔砚宽顽何足云！"},
{"title": "沁园春·咏菜花", "author": "陈维崧", "dynasty": "清代", "content": "极目离离，遍地濛濛，官桥野塘。\n正杏腮低亚，添他旖旎；柳丝浅拂，益尔轻飏。\n绣袜才挑，罗裙可择，小摘情亲也不妨。\n风流甚，映粉红墙低，一片鹅黄。\n曾经舞榭歌场，却付与空园锁夕阳。\n纵非花非草，也来蝶闹；和烟和雨，惯引蜂忙。\n每到年时，此花娇处，观里夭桃已断肠。\n沉吟久，怕落红如海，流入春江。"},
{"title": "禹庙", "author": "杜甫", "dynasty": "唐代", "content": "禹庙空山里，秋风落日斜。\n荒庭垂桔柚，古屋画龙蛇。\n云气嘘青壁，江声走白沙。\n早知乘四载，疏凿控三巴。"},
{"title": "满江红·咏竹", "author": "陆容", "dynasty": "明代", "content": "不种闲花，池亭畔、几竿修竹。\n相映带、一泓流水，森寒洁绿。\n风动仙人鸣佩遂，雨余净女添膏沐。\n未成林，难望凤来栖，聊医俗。\n问华胄，名淇澳。\n寻苗裔，湘江曲。\n性孤高似柏，阿娇金屋。\n坐荫从容烦暑退，清心恍惚微香触。\n历冰霜、不变好风姿，温如玉。"},
{"title": "清江引·托咏", "author": "宋方壶", "dynasty": "元代", "content": "剔秃圞一轮天外月，拜了低低说：是必常团圆，休着些儿缺，愿天下有情底都似你者。"},
{"title": "花鸭", "author": "杜甫", "dynasty": "唐代", "content": "花鸭无泥滓，阶前每缓行。\n羽毛知独立，黑白太分明。\n不觉群心妒，休牵众眼惊。\n稻粱沾汝在，作意莫先鸣。"},
{"title": "菊", "author": "罗隐", "dynasty": "唐代", "content": "篱落岁云暮，数枝聊自芳。\n雪裁纤蕊密，金拆小苞香。\n千载白衣酒，一生青女霜。\n春丛莫轻薄，彼此有行藏。"},
{"title": "忆秦娥·杨花", "author": "宋徵舆", "dynasty": "清代", "content": "黄金陌，茫茫十里春云白。\n春云白，迷离满眼，江南江北。\n来时无奈珠帘隔，去时着尽东风力。\n东风力，留他如梦，送他如客。"},
{"title": "水龙吟·露寒烟冷蒹葭老", "author": "苏轼", "dynasty": "宋代", "content": "露寒烟冷蒹葭老，天外征鸿寥唳。\n银河秋晚，长门灯悄，一声初至。\n应念潇湘，岸遥人静，水多菰米。\n乍望极平田，徘徊欲下，依前被、风惊起。\n须信衡阳万里，有谁家、锦书遥寄。\n万重云外，斜行横阵，才疏又缀。\n仙掌月明，石头城下，影摇寒水。\n念征衣未捣，佳人拂杵，有盈盈泪。"},
{"title": "潇湘夜雨·灯词", "author": "赵长卿", "dynasty": "宋代", "content": "斜点银釭，高擎莲炬，夜深不耐微风。\n重重帘幕，掩映堂中。\n香渐远、长烟袅穟，光不定、寒影摇红。\n偏奇处、当庭月暗，吐焰为虹。\n红裳呈艳，丽娥一见，无奈狂踪。\n试烦他纤手，卷上纱笼。\n开正好、银花照夜，堆不尽、金粟凝空。\n丁宁语、频将好事，来报主人公。"},
{"title": "杨柳", "author": "汪遵", "dynasty": "唐代", "content": "亚夫营畔柳濛濛，隋主堤边四路通。\n攀折赠君还有意，翠眉轻嫩怕春风。"},
{"title": "小桃红·咏桃", "author": "周文质", "dynasty": "元代", "content": "东风有恨致玄都，吹破枝头玉，夜月梨花也相妒。\n不寻俗，娇鸾彩凤风流处。\n刘郎去也，武陵溪上，仙子淡妆梳。"},
{"title": "山鬼谣·问何年", "author": "辛弃疾", "dynasty": "宋代", "content": "雨岩有石，状怪甚，取《离骚》《九歌》，名曰“山鬼”，因赋《摸鱼儿》，改今名。\n问何年、此山来此？西风落日无语。\n看君似是羲皇上，直作太初名汝。\n溪上路，算只有、红尘不到今犹古。\n一杯谁举？举我醉呼君，崔嵬未起，山鸟覆杯去。\n须记取：昨夜龙湫风雨，门前石浪掀舞。\n四更山鬼吹灯啸，惊倒世间儿女。\n依约处，还问我：清游杖履公良苦。\n神交心许。\n待万里携君，鞭笞鸾凤，诵我《远游》赋。"},
{"title": "燕归梁·风莲", "author": "蒋捷", "dynasty": "宋代", "content": "我梦唐宫春昼迟。\n正舞到、曳裾时。\n翠云队仗绛霞衣。\n慢腾腾、手双垂。\n忽然急鼓催将起，似彩凤、乱惊飞。\n梦回不见万琼妃。\n见荷花、被风吹。"},
{"title": "旅宿", "author": "杜牧", "dynasty": "唐代", "content": "旅馆无良伴，凝情自悄然。\n寒灯思旧事，断雁警愁眠。\n远梦归侵晓，家书到隔年。\n沧江好烟月，门系钓鱼船。"},
{"title": "月夜", "author": "杜甫", "dynasty": "唐代", "content": "今夜鄜州月，闺中只独看。\n遥怜小儿女，未解忆长安。\n香雾云鬟湿，清辉玉臂寒。\n何时倚虚幌，双照泪痕干。"},
{"title": "天末怀李白", "author": "杜甫", "dynasty": "唐代", "content": "凉风起天末，君子意如何。\n鸿雁几时到，江湖秋水多。\n文章憎命达，魑魅喜人过。\n应共冤魂语，投诗赠汨罗。"},
{"title": "水龙吟·落叶", "author": "王沂孙", "dynasty": "宋代", "content": "晓霜初著青林，望中故国凄凉早。\n萧萧渐积，纷纷犹坠，门荒径悄。\n渭水风生，洞庭波起，几番秋杪。\n想重涯半没，千峰尽出，山中路、无人到。\n前度题红杳杳。\n溯宫沟、暗流空绕。\n啼螀未歇，飞鸿欲过，此时怀抱。\n乱影翻窗，碎声敲砌，愁人多少。\n望吾庐甚处，只应今夜，满庭谁扫。"},
{"title": "别房太尉墓", "author": "杜甫", "dynasty": "唐代", "content": "他乡复行役，驻马别孤坟。\n近泪无干土，低空有断云。\n对棋陪谢傅，把剑觅徐君。\n唯见林花落，莺啼送客闻。"},
{"title": "风雨", "author": "李商隐", "dynasty": "唐代", "content": "凄凉宝剑篇，羁泊欲穷年。\n黄叶仍风雨，青楼自管弦。\n新知遭薄俗，旧好隔良缘。\n心断新丰酒，销愁斗几千。"},
{"title": "春宿左省", "author": "杜甫", "dynasty": "唐代", "content": "花隐掖垣暮，啾啾栖鸟过。\n星临万户动，月傍九霄多。\n不寝听金钥，因风想玉珂。\n明朝有封事，数问夜如何。"},
{"title": "北青萝", "author": "李商隐", "dynasty": "唐代", "content": "残阳西入崦，茅屋访孤僧。\n落叶人何在，寒云路几层。\n独敲初夜磬，闲倚一枝藤。\n世界微尘里，吾宁爱与憎。"},
{"title": "凉思", "author": "李商隐", "dynasty": "唐代", "content": "客去波平槛，蝉休露满枝。\n永怀当此节，倚立自移时。\n北斗兼春远，南陵寓使迟。\n天涯占梦数，疑误有新知。"},
{"title": "夜泊牛渚怀古", "author": "李白", "dynasty": "唐代", "content": "牛渚西江夜，青天无片云。\n登舟望秋月，空忆谢将军。\n余亦能高咏，斯人不可闻。\n明朝挂帆席，枫叶落纷纷。"},
{"title": "旅夜书怀", "author": "杜甫", "dynasty": "唐代", "content": "细草微风岸，危樯独夜舟。\n星垂平野阔，月涌大江流。\n名岂文章著，官应老病休。\n飘飘何所似，天地一沙鸥。"},
{"title": "寄左省杜拾遗", "author": "岑参", "dynasty": "唐代", "content": "联步趋丹陛，分曹限紫微。\n晓随天仗入，暮惹御香归。\n白发悲花落，青云羡鸟飞。\n圣朝无阙事，自觉谏书稀。"},
{"title": "喜见外弟又言别", "author": "李益", "dynasty": "唐代", "content": "十年离乱后，长大一相逢。\n问姓惊初见，称名忆旧容。\n别来沧海事，语罢暮天钟。\n明日巴陵道，秋山又几重。"},
{"title": "题大庾岭北驿", "author": "宋之问", "dynasty": "唐代", "content": "阳月南飞雁，传闻至此回。\n我行殊未已，何日复归来。\n江静潮初落，林昏瘴不开。\n明朝望乡处，应见陇头梅。"},
{"title": "贼平后送人北归", "author": "司空曙", "dynasty": "唐代", "content": "世乱同南去，时清独北还。\n他乡生白发，旧国见青山。\n晓月过残垒，繁星宿故关。\n寒禽与衰草，处处伴愁颜。"},
{"title": "喜外弟卢纶见宿", "author": "司空曙", "dynasty": "唐代", "content": "静夜四无邻，荒居旧业贫。\n雨中黄叶树，灯下白头人。\n以我独沉久，愧君相见频。\n平生自有分，况是蔡家亲。"},
{"title": "归国遥·春欲晚", "author": "韦庄", "dynasty": "唐代", "content": "春欲晚，戏蝶游蜂花烂熳。\n日落谢家池馆，柳丝金缕断。\n睡觉绿鬟风乱，画屏云雨散。\n闲倚博山长叹，泪流沾皓腕。"},
{"title": "赠孟浩然", "author": "李白", "dynasty": "唐代", "content": "吾爱孟夫子，风流天下闻。\n红颜弃轩冕，白首卧松云。\n醉月频中圣，迷花不事君。\n高山安可仰，徒此揖清芬。"},
{"title": "奉济驿重送严公四韵", "author": "杜甫", "dynasty": "唐代", "content": "远送从此别，青山空复情。\n几时杯重把，昨夜月同行。\n列郡讴歌惜，三朝出入荣。\n江村独归处，寂寞养残生。"},
{"title": "辋川闲居赠裴秀才迪", "author": "王维", "dynasty": "唐代", "content": "寒山转苍翠，秋水日潺湲。\n倚杖柴门外，临风听暮蝉。\n渡头馀落日，墟里上孤烟。\n复值接舆醉，狂歌五柳前。"},
{"title": "过香积寺", "author": "王维", "dynasty": "唐代", "content": "不知香积寺，数里入云峰。\n古木无人径，深山何处钟。\n泉声咽危石，日色冷青松。\n薄暮空潭曲，安禅制毒龙。"},
{"title": "听蜀僧濬弹琴 / 听蜀僧浚弹琴", "author": "李白", "dynasty": "唐代", "content": "蜀僧抱绿绮，西下峨眉峰。\n为我一挥手，如听万壑松。\n客心洗流水，余响入霜钟。\n不觉碧山暮，秋云暗几重。"},
{"title": "云阳馆与韩绅宿别", "author": "司空曙", "dynasty": "唐代", "content": "故人江海别，几度隔山川。\n乍见翻疑梦，相悲各问年。\n孤灯寒照雨，湿竹暗浮烟。\n更有明朝恨，离杯惜共传。"},
{"title": "至德二载甫自京金光门出间道归凤翔乾元初…有悲往事", "author": "杜甫", "dynasty": "唐代", "content": "此道昔归顺，西郊胡正繁。\n至今残破胆，应有未招魂。\n近侍归京邑，移官岂至尊。\n无才日衰老，驻马望千门。"},
{"title": "终南山", "author": "王维", "dynasty": "唐代", "content": "太乙近天都，连山接海隅。\n白云回望合，青霭入看无。\n分野中峰变，阴晴众壑殊。\n欲投人处宿，隔水问樵夫。"},
{"title": "应天长·一钩初月临妆镜", "author": "李璟", "dynasty": "五代", "content": "一钩初月临妆镜，蝉鬓凤钗慵不整。\n重帘静，层楼迥，惆怅落花风不定。\n柳堤芳草径，梦断辘轳金井。\n昨夜更阑酒醒，春愁过却病。"},
{"title": "酬张少府", "author": "王维", "dynasty": "唐代", "content": "晚年唯好静，万事不关心。\n自顾无长策，空知返旧林。\n松风吹解带，山月照弹琴。\n君问穷通理，渔歌入浦深。"},
{"title": "元日感怀", "author": "刘禹锡", "dynasty": "唐代", "content": "振蛰春潜至，湘南人未归。\n身加一日长，心觉去年非。\n燎火委虚烬，儿童炫彩衣。\n异乡无旧识，车马到门稀。"},
{"title": "杨柳枝五首·其二", "author": "牛峤", "dynasty": "唐代", "content": "吴王宫里色偏深，一簇纤条万缕金。\n不愤钱塘苏小小，引郎松下结同心。"},
{"title": "清商怨·庭花香信尚浅", "author": "晏几道", "dynasty": "宋代", "content": "庭花香信尚浅，最玉楼先暖。\n梦觉春衾，江南依旧远。\n回纹锦字暗剪，谩寄与、也应归晚。\n要问相思，天涯犹自短。"},
{"title": "昼眠呈梦锡", "author": "孔平仲", "dynasty": "宋代", "content": "百忙之际一闲身，更有高眠可诧君。\n春入四支浓似酒，风吹孤梦乱如云。\n诸生弦诵何妨静，满席图书不废勤。\n向晚欠伸徐出户，落花帘外自纷纷。"},
{"title": "归嵩山作", "author": "王维", "dynasty": "唐代", "content": "清川带长薄，车马去闲闲。\n流水如有意，暮禽相与还。\n荒城临古渡，落日满秋山。\n迢递嵩高下，归来且闭关。"},
{"title": "蝶恋花·翠苑红芳晴满目", "author": "欧阳修", "dynasty": "宋代", "content": "翠苑红芳晴满目。\n绮席流莺，上下长相逐。\n紫陌闲随金坜辘。\n马蹄踏遍春郊绿。\n一觉年华春梦促。\n往事悠悠，百种寻思足。\n烟雨满楼山断续。\n人闲倚遍阑干曲。"},
{"title": "沁园春·送春", "author": "刘辰翁", "dynasty": "宋代", "content": "春，汝归欤？风雨蔽江，烟尘暗天。\n况雁门阨塞，龙沙渺莽，东连吴会，西至秦川。\n芳草迷津，飞花拥道，小为蓬壶借百年。\n江南好，问夫君何事，不少留连？江南正是堪怜！但满眼杨花化白毡。\n看兔葵燕麦，华清宫里；蜂黄蝶粉，凝碧池边。\n我已无家，君归何里？中路徘徊七宝鞭。\n风回处，寄一声珍重，两地潸然！"},
{"title": "春日", "author": "温庭筠", "dynasty": "唐代", "content": "问君何所思，迢递艳阳时。\n门静人归晚，墙高蝶过迟。\n一双青琐燕，千万绿杨丝。\n屏上吴山远，楼中朔管悲。\n宝书无寄处，香毂有来期。\n草色将林彩，相添入黛眉。"},
{"title": "魏王堤", "author": "白居易", "dynasty": "唐代", "content": "花寒懒发鸟慵啼，信马闲行到日西。\n何处未春先有思，柳条无力魏王堤。"},
{"title": "生查子·落梅庭榭香", "author": "晏几道", "dynasty": "宋代", "content": "落梅庭榭香，芳草池塘绿。\n春恨最关情，日过阑干曲。\n几时花里闲，看得花枝足。\n醉后莫思家，借取师师宿。"},
{"title": "西湖春晓", "author": "魏宪", "dynasty": "清代", "content": "十里寒塘路，烟花一半醒。\n晨钟催落月，宿火乱稀星。\n欹枕看湖白，开窗喜屿青。\n笙歌方一歇，莺啭柳洲亭。"},
{"title": "鹧鸪天·嫩绿重重看得成", "author": "范成大", "dynasty": "宋代", "content": "嫩绿重重看得成。\n曲阑幽槛小红英。\n酴醿架上蜂儿闹，杨柳行间燕子轻。\n春婉娩，客飘零。\n残花浅酒片时清。\n一杯且贾明朝事，送了斜阳月又生。"},
{"title": "减字木兰花·春情", "author": "王安国", "dynasty": "宋代", "content": "画桥流水。\n雨湿落红飞不起。\n月破黄昏。\n帘里馀香马上闻。\n徘徊不语。\n今夜梦魂何处去。\n不似垂杨。\n犹解飞花入洞房。"},
{"title": "偶成", "author": "饶节", "dynasty": "宋代", "content": "松下柴门闭绿苔，只有蝴蝶双飞来。\n蜜蜂两股大如茧，应是前山花已开。"},
{"title": "酒泉子·花映柳条", "author": "温庭筠", "dynasty": "唐代", "content": "花映柳条，闲向绿萍池上。\n凭阑干，窥细浪，雨萧萧。\n近来音信两疏索，洞房空寂寞。\n掩银屏，垂翠箔，度春宵。"},
{"title": "蝶恋花·几许伤春春复暮", "author": "贺铸", "dynasty": "宋代", "content": "几许伤春春复暮。\n杨柳清阴，偏碍游丝度。\n天际小山桃叶步。\n白头花满湔裙处。\n竟日微吟长短句。\n帘影灯昏，心寄胡琴语。\n数点雨声风约住。\n朦胧淡月云来去。"},
{"title": "谒金门·春雨足", "author": "韦庄", "dynasty": "唐代", "content": "春雨足，染就一溪新绿。\n柳外飞来双羽玉，弄晴相对浴。\n楼外翠帘高轴，倚遍阑干几曲。\n云淡水平烟树簇，寸心千里目。"},
{"title": "清明二绝·其二", "author": "陈与义", "dynasty": "宋代", "content": "卷地风抛市井声，病夫危坐了清明。\n一帘晚日看收尽，杨柳微风百媚生。"},
{"title": "临江仙·丝雨如尘云著水", "author": "纳兰性德", "dynasty": "清代", "content": "丝雨如尘云著水，嫣香碎拾吴宫。\n百花冷暖避东风。\n酷怜娇易散，燕子学偎红。\n人说病宜随月减，恹恹却与春同。\n可能留蝶抱花丛。\n不成双梦影，翻笑杏梁空。"},
{"title": "独望", "author": "司空图", "dynasty": "唐代", "content": "绿树连村暗，黄花出陌稀。\n远陂春草绿，犹有水禽飞。"},
{"title": "夜半乐·艳阳天气", "author": "柳永", "dynasty": "宋代", "content": "艳阳天气，烟细风暖，芳郊澄朗闲凝伫。\n渐妆点亭台，参差佳树。\n舞腰困力，垂杨绿映，浅桃秾李夭夭，嫩红无数。\n度绮燕、流莺斗双语。\n翠娥南陌簇簇，蹑影红阴，缓移娇步。\n抬粉面、韶容花光相妒。\n绛绡袖举。\n云鬟风颤，半遮檀口含羞，背人偷顾。\n竞斗草、金钗笑争赌。\n对此嘉景，顿觉消凝，惹成愁绪。\n念解佩、轻盈在何处。\n忍良时、孤负少年等闲度。\n空望极、回首斜阳暮。\n叹浪萍风梗知何去。"},
{"title": "仲春郊外", "author": "王勃", "dynasty": "唐代", "content": "东园垂柳径，西堰落花津。\n物色连三月，风光绝四邻。\n鸟飞村觉曙，鱼戏水知春。\n初晴山院里，何处染嚣尘。"},
{"title": "早兴", "author": "白居易", "dynasty": "唐代", "content": "晨光出照屋梁明，初打开门鼓一声。\n犬上阶眠知地湿，鸟临窗语报天晴。\n半销宿酒头仍重，新脱冬衣体乍轻。\n睡觉心空思想尽，近来乡梦不多成。"},
{"title": "折桂令·过多景楼", "author": "周文质", "dynasty": "元代", "content": "滔滔春水东流。\n天阔云闲，树渺禽幽。\n山远横眉，波平消雪，月缺沉钩。\n桃蕊红妆渡口，梨花白点江头。\n何处离愁？人别层楼，我宿孤舟。"},
{"title": "一斛珠·洛城春晚", "author": "苏轼", "dynasty": "宋代", "content": "洛城春晚。\n垂杨乱掩红楼半。\n小池轻浪纹如篆。\n烛下花前，曾醉离歌宴。\n自惜风流云雨散。\n关山有限情无限。\n待君重见寻芳伴。\n为说相思，目断西楼燕。"},
{"title": "小重山·谢了荼蘼春事休", "author": "吴淑姬", "dynasty": "宋代", "content": "谢了荼蘼春事休。\n无多花片子，缀枝头。\n庭槐影碎被风揉。\n莺虽老，声尚带娇羞。\n独自倚妆楼。\n一川烟草浪，衬云浮。\n不如归去下帘钩。\n心儿小，难着许多愁。"},
{"title": "人月圆·春晚次韵", "author": "张可久", "dynasty": "元代", "content": "萋萋芳草春云乱，愁在夕阳中。\n短亭别酒，平湖画舫，垂柳骄骢。\n一声啼鸟，一番夜雨，一阵东风。\n桃花吹尽，佳人何在，门掩残红。"},
{"title": "寿楼春·寻春服感念", "author": "史达祖", "dynasty": "宋代", "content": "裁春衫寻芳。\n记金刀素手，同在晴窗。\n几度因风残絮，照花斜阳。\n谁念我，今无裳？自少年、消磨疏狂。\n但听雨挑灯，攲床病酒，多梦睡时妆。\n飞花去，良宵长。\n有丝阑旧曲，金谱新腔。\n最恨湘云人散，楚兰魂伤。\n身是客、愁为乡。\n算玉箫、犹逢韦郎。\n近寒食人家，相思未忘苹藻香。"},
{"title": "蝶恋花·晓日窥轩双燕语", "author": "秦观", "dynasty": "宋代", "content": "晓日窥轩双燕语，似与佳人，共惜春将暮。\n屈指艳阳都几许？可无时霎闲风雨。\n流水落花无问处，只有飞云，冉冉来还去。\n持酒劝云云且住，凭君碍断春归路。"},
{"title": "春游", "author": "王令", "dynasty": "宋代", "content": "春城儿女纵春游，醉倚层台笑上楼。\n满眼落花多少意，若何无个解春愁？"},
{"title": "春日山中对雪有作", "author": "杜荀鹤", "dynasty": "唐代", "content": "竹树无声或有声，霏霏漠漠散还凝。\n岭梅谢后重妆蕊，岩水铺来却结冰。\n牢系鹿儿防猎客，满添茶鼎候吟僧。\n好将膏雨同功力，松径莓苔又一层。"},
{"title": "庆清朝慢·踏青", "author": "王观", "dynasty": "宋代", "content": "调雨为酥，催冰做水，东君分付春还。\n何人便将轻暖，点破残寒。\n结伴踏青去好，平头鞋子小双鸾。\n烟郊外，望中秀色，如有无间。\n晴则个，阴则个，饾饤得天气，有许多般。\n须教镂花拨柳，争要先看。\n不道吴绫绣袜，香泥斜沁几行斑。\n东风巧，尽收翠绿，吹在眉山。"},
{"title": "燕归梁·春愁", "author": "石延年", "dynasty": "宋代", "content": "芳草年年惹恨幽。\n想前事悠悠。\n伤春伤别几时休。\n算从古、为风流。\n春山总把，深匀翠黛，千叠在眉头。\n不知供得几多愁。\n更斜日、凭危楼。"},
{"title": "春园即事", "author": "王维", "dynasty": "唐代", "content": "宿雨乘轻屐，春寒著弊袍。\n开畦分白水，间柳发红桃。\n草际成棋局，林端举桔槔。\n还持鹿皮几，日暮隐蓬蒿。"},
{"title": "山居示灵澈上人", "author": "皎然", "dynasty": "唐代", "content": "晴明路出山初暖，行踏春芜看茗归。\n乍削柳枝聊代札，时窥云影学裁衣。\n身闲始觉隳名是，心了方知苦行非。\n外物寂中谁似我，松声草色共无机。"},
{"title": "赠钱征君少阳", "author": "李白", "dynasty": "唐代", "content": "白玉一杯酒，绿杨三月时。\n春风余几日，两鬓各成丝。\n秉烛唯须饮，投竿也未迟。\n如逢渭水猎，犹可帝王师。"},
{"title": "白燕", "author": "袁凯", "dynasty": "明代", "content": "故国飘零事已非，旧时王谢见应稀。\n月明汉水初无影，雪满梁园尚未归。\n柳絮池塘香入梦，梨花庭院冷侵衣。\n赵家姊妹多相忌，莫向昭阳殿里飞。"},
{"title": "菩萨蛮·春风试手先梅蕊", "author": "赵令畤", "dynasty": "宋代", "content": "春风试手先梅蕊，頩姿冷艳明沙水。\n不受众芳知，端须月与期。\n清香闲自远，先向钗头见。\n雪后燕瑶池，人间第一枝。"},
{"title": "花犯·小石梅花", "author": "周邦彦", "dynasty": "宋代", "content": "粉墙低，梅花照眼，依然旧风味。\n露痕轻缀。\n疑净洗铅华，无限佳丽。\n去年胜赏曾孤倚。\n冰盘同宴喜。\n更可惜，雪中高树，香篝熏素被。\n今年对花最匆匆，相逢似有恨，依依愁悴。\n吟望久，青苔上、旋看飞坠。\n相将见、脆丸荐酒，人正在、空江烟浪里。\n但梦想、一枝潇洒，黄昏斜照水。"},
{"title": "野菊", "author": "李商隐", "dynasty": "唐代", "content": "苦竹园南椒坞边，微香冉冉泪涓涓。\n已悲节物同寒雁，忍委芳心与暮蝉。\n细路独来当此夕，清尊相伴省他年。\n紫云新苑移花处，不取霜栽近御筵。"},
{"title": "和袭美木兰后池三咏·白莲", "author": "陆龟蒙", "dynasty": "唐代", "content": "素蘤多蒙别艳欺，此花端合在瑶池。\n无情有恨何人觉？月晓风清欲堕时。"},
{"title": "上林春令·十一月三十日见雪", "author": "毛滂", "dynasty": "宋代", "content": "蝴蝶初翻帘绣。\n万玉女、齐回舞袖。\n落花飞絮蒙蒙，长忆著、灞桥别后。\n浓香斗帐自永漏。\n任满地、月深云厚。\n夜寒不近流苏，只怜他、后庭梅瘦。"},
{"title": "梅花落", "author": "杨炯", "dynasty": "唐代", "content": "窗外一株梅，寒花五出开。\n影随朝日远，香逐便风来。\n泣对铜钩障，愁看玉镜台。\n行人断消息，春恨几裴回。"},
{"title": "落梅", "author": "陆游", "dynasty": "宋代", "content": "雪虐风饕愈凛然，花中气节最高坚。\n过时自合飘零去，耻向东君更乞怜。\n醉折残梅一两枝，不妨桃李自逢时。\n向来冰雪凝严地，力斡春回竟是谁？"},
{"title": "清平乐·检校山园书所见", "author": "辛弃疾", "dynasty": "宋代", "content": "断崖修竹，竹里藏冰玉。\n路转清溪三百曲，香满黄昏雪屋。\n行人系马疏篱，折残犹有高枝。\n留得东风数点，只缘娇嫩春迟。"},
{"title": "和郭主簿·其二", "author": "陶渊明", "dynasty": "魏晋", "content": "和泽周三春，清凉素秋节。\n露凝无游氛，天高肃景澈。\n陵岑耸逸峰，遥瞻皆奇绝。\n芳菊开林耀，青松冠岩列。\n怀此贞秀姿，卓为霜下杰。\n衔觞念幽人，千载抚尔诀。\n检素不获展，厌厌竟良月。"},
{"title": "代迎春花招刘郎中", "author": "白居易", "dynasty": "唐代", "content": "幸与松筠相近栽，不随桃李一时开。\n杏园岂敢妨君去，未有花时且看来。"},
{"title": "雨不绝", "author": "杜甫", "dynasty": "唐代", "content": "鸣雨既过渐细微，映空摇飏如丝飞。\n阶前短草泥不乱，院里长条风乍稀。\n舞石旋应将乳子，行云莫自湿仙衣。\n眼边江舸何匆促，未待安流逆浪归。"},
{"title": "鹦鹉赋", "author": "祢衡", "dynasty": "两汉", "content": "时黄祖太子射，宾客大会。\n有献鹦鹉者，举酒于衡前曰：“祢处士，今日无用娱宾，窃以此鸟自远而至，明彗聪善，羽族之可贵，愿先生为之赋，使四座咸共荣观，不亦可乎？”衡因为赋，笔不停缀，文不加点。\n其辞曰：　　惟西域之灵鸟兮，挺自然之奇姿。\n体金精之妙质兮，合火德之明辉。\n性辩慧而能言兮，才聪明以识机。\n故其嬉游高峻，栖跱幽深。\n飞不妄集，翔必择林。\n绀趾丹觜，绿衣翠衿。\n采采丽容，咬咬好音。\n虽同族于羽毛，固殊智而异心。\n配鸾皇而等美，焉比德于众禽？　　于是羡芳声之远畅，伟灵表之可嘉。\n命虞人于陇坻，诏伯益于流沙。\n跨昆仑而播弋，冠云霓而张罗。\n虽纲维之备设，终一目之所加。\n且其容止闲暇，守植安停。\n逼之不惧，抚之不惊。\n宁顺从以远害，不违迕以丧生。\n故献全者受赏，而伤肌者被刑。\n　　尔乃归穷委命，离群丧侣。\n闭以雕笼，翦其翅羽。\n流飘万里，崎岖重阻。\n逾岷越障，载罹寒暑。\n女辞家而适人，臣出身而事主。\n彼贤哲之逢患，犹栖迟以羁旅。\n矧禽鸟之微物，能驯扰以安处！眷西路而长怀，望故乡而延伫。\n忖陋体之腥臊，亦何劳于鼎俎？嗟禄命之衰薄，奚遭时之险巇？岂言语以阶乱，将不密以致危？痛母子之永隔，哀伉俪之生离。\n匪余年之足惜，愍众雏之无知。\n背蛮夷之下国，侍君子之光仪。\n惧名实之不副，耻才能之无奇。\n羡西都之沃壤，识苦乐之异宜。\n怀代越之悠思，故每言而称斯。\n　　若乃少昊司辰，蓐收整辔。\n严霜初降，凉风萧瑟。\n长吟远慕，哀鸣感类。\n音声凄以激扬，容貌惨以憔悴。\n闻之者悲伤，见之者陨泪。\n放臣为之屡叹，弃妻为之歔欷。\n　　感平生之游处，若埙篪之相须。\n何今日之两绝，若胡越之异区？顺笼槛以俯仰，窥户牖以踟蹰。\n想昆山之高岳，思邓林之扶疏。\n顾六翮之残毁，虽奋迅其焉如？心怀归而弗果，徒怨毒于一隅。\n苟竭心于所事，敢背惠而忘初？讬轻鄙之微命，委陋贱之薄躯。\n期守死以报德，甘尽辞以效愚。\n恃隆恩于既往，庶弥久而不渝。"},
{"title": "天香·咏龙涎香", "author": "王沂孙", "dynasty": "宋代", "content": "孤峤蟠烟，层涛蜕月，骊宫夜采铅水。\n讯远槎风，梦深薇露，化作断魂心字。\n红瓷候火，还乍识、冰环玉指。\n一缕萦帘翠影，依稀海天云气。\n几回殢娇半醉。\n翦春灯、夜寒花碎。\n更好故溪飞雪，小窗深闭。\n荀令如今顿老，总忘却、樽前旧风味。\n谩惜余熏，空篝素被。"},
{"title": "醉桃源·柳", "author": "翁元龙", "dynasty": "宋代", "content": "千丝风雨万丝晴。\n年年长短亭。\n暗黄看到绿成阴。\n春由他送迎。\n莺思重，燕愁轻。\n如人离别情。\n绕湖烟冷罩波明。\n画船移玉笙。"},
{"title": "东风第一枝·咏春雪", "author": "史达祖", "dynasty": "宋代", "content": "巧沁兰心，偷黏草甲，东风欲障新暖。\n谩凝碧瓦难留，信知暮寒轻浅。\n行天入镜，做弄出、轻松纤软。\n料故园、不卷重帘，误了乍来双燕。\n青未了、柳回白眼。\n红欲断、杏开素面。\n旧游忆著山阴，厚盟遂妨上苑。\n寒炉重暖，便放慢春衫针线。\n恐凤靴，挑菜归来，万一灞桥相见。"},
{"title": "赏牡丹", "author": "王建", "dynasty": "唐代", "content": "此花名价别，开艳益皇都。\n香遍苓菱死，红烧踯躅枯。\n软光笼细脉，妖色暖鲜肤。\n满蕊攒黄粉，含棱缕绛苏。\n好和薰御服，堪画入宫图。\n晚态愁新妇，残妆望病夫。\n教人知个数，留客赏斯须。\n一夜轻风起，千金买亦无。"},
{"title": "裴给事宅白牡丹", "author": "卢纶", "dynasty": "唐代", "content": "长安豪贵惜春残，争玩街西紫牡丹。\n别有玉盘承露冷，无人起就月中看。"},
{"title": "咏落梅", "author": "谢朓", "dynasty": "南北朝", "content": "新叶初冉冉，初蕊新霏霏。\n逢君后园讌，相随巧笑归。\n亲劳君玉指，摘以赠南威。\n用持插云髻，翡翠比光辉。\n日暮长零落，君恩不可追。"},
{"title": "桃花", "author": "周朴", "dynasty": "唐代", "content": "桃花春色暖先开，明媚谁人不看来。\n可惜狂风吹落后，殷红片片点莓苔。"},
{"title": "赠王桂阳", "author": "吴均", "dynasty": "南北朝", "content": "松生数寸时，遂为草所没。\n未见笼云心，谁知负霜骨。\n弱干可摧残，纤茎易陵忽。\n何当数千尺，为君覆明月。"},
{"title": "思黯南墅赏牡丹", "author": "刘禹锡", "dynasty": "唐代", "content": "偶然相遇人间世，合在增城阿姥家。\n有此倾城好颜色，天教晚发赛诸花。"},
{"title": "野菊", "author": "王建", "dynasty": "唐代", "content": "晚艳出荒篱，冷香著秋水。\n忆向山中见，伴蛩石壁里。"},
{"title": "鱼藻", "author": "佚名", "dynasty": "先秦", "content": "鱼在在藻，有颁其首。\n王在在镐，岂乐饮酒。\n鱼在在藻，有莘其尾。\n王在在镐，饮酒乐岂。\n鱼在在藻，依于其蒲。\n王在在镐，有那其居。"},
{"title": "咏春笋", "author": "杜甫", "dynasty": "唐代", "content": "无数春笋满林生，柴门密掩断行人。\n会须上番看成竹，客至从嗔不出迎。"},
{"title": "瓠叶", "author": "佚名", "dynasty": "先秦", "content": "幡幡瓠叶，采之亨之。\n君子有酒，酌言尝之。\n有兔斯首，炮之燔之。\n君子有酒，酌言献之。\n有兔斯首，燔之炙之。\n君子有酒，酌言酢之。\n有兔斯首，燔之炮之。\n君子有酒，酌言酬之。"},
{"title": "九字梅花咏", "author": "明本", "dynasty": "元代", "content": "昨夜西风吹折千林梢，渡口小艇滚入沙滩坳。\n野桥古梅独卧寒屋角，疏影横斜暗上书窗敲。\n半枯半活几个擫蓓蕾，欲开未开数点含香苞。\n纵使画工奇妙也缩手，我爱清香故把新诗嘲。"},
{"title": "牡丹芳", "author": "白居易", "dynasty": "唐代", "content": "牡丹芳，牡丹芳，黄金蕊绽红玉房。\n千片赤英霞烂烂，百枝绛点灯煌煌。\n照地初开锦绣段，当风不结兰麝囊。\n仙人琪树白无色，王母桃花小不香。\n宿露轻盈泛紫艳，朝阳照耀生红光。\n红紫二色间深浅，向背万态随低昂。\n映叶多情隐羞面，卧丛无力含醉妆。\n低娇笑容疑掩口，凝思怨人如断肠。\n浓姿贵彩信奇绝，杂卉乱花无比方。\n石竹金钱何细碎，芙蓉芍药苦寻常。\n遂使王公与卿士，游花冠盖日相望。\n庳车软舆贵公主，香衫细马豪家郎。\n卫公宅静闭东院，西明寺深开北廊。\n戏蝶双舞看人久，残莺一声春日长。\n共愁日照芳难驻，仍张帷幕垂阴凉。\n花开花落二十日，一城之人皆若狂。\n三代以还文胜质，人心重华不重实。\n重华直至牡丹芳，其来有渐非今日。\n元和天子忧农桑，恤下动天天降祥。\n去岁嘉禾生九穗，田中寂寞无人至。\n今年瑞麦分两岐，君心独喜无人知。\n无人知，可叹息。\n我愿暂求造化力，减却牡丹妖艳色。\n少回卿士爱花心，同似吾君忧稼穑。"},
{"title": "疏影·梅影", "author": "张炎", "dynasty": "宋代", "content": "黄昏片月。\n似碎阴满地，还更清绝。\n枝北枝南，疑有疑无，几度背灯难折。\n依稀倩女离魂处，缓步出、前村时节。\n看夜深、竹外横斜，应妒过云明灭。\n窥镜蛾眉淡抹。\n为容不在貌，独抱孤洁。\n莫是花光，描取春痕，不怕丽谯吹彻。\n还惊海上燃犀去，照水底、珊瑚如活。\n做弄得、酒醒天寒，空对一庭香雪。"},
{"title": "解语花·云容冱雪", "author": "施岳", "dynasty": "宋代", "content": "云容冱雪，暮色添寒，楼台共临眺。\n翠丛深窅。\n无人处、数蕊弄春犹小。\n幽姿谩好。\n遥相望、含情一笑。\n花解语，因甚无言，心事应难表。\n莫待墙阴暗老。\n称琴边月夜，笛里霜晓。\n护香须早。\n东风度、咫尺画阑琼沼。\n归来梦绕。\n歌云坠、依然惊觉。\n想恁时，小几银屏冷未了。"},
{"title": "虞美人·影松峦峰", "author": "侯文曜", "dynasty": "清代", "content": "有时云与高峰匹，不放松峦历历。\n望里依岩附壁，一样黏天碧。\n有时峰与晴云敌，不许露珠轻滴。\n别是娇酣颜色，浓淡随伊力。"},
{"title": "浣溪沙·绿玉枝头一粟黄", "author": "毛珝", "dynasty": "宋代", "content": "绿玉枝头一粟黄，碧纱帐里梦魂香。\n晓风和月步新凉。\n吟倚画栏怀李贺，笑持玉斧恨吴刚。\n素娥不嫁为谁妆？"},
{"title": "终南别业", "author": "王维", "dynasty": "唐代", "content": "中岁颇好道，晚家南山陲。\n兴来每独往，胜事空自知。\n行到水穷处，坐看云起时。\n偶然值林叟，谈笑无还期。"},
{"title": "咏新竹", "author": "际智", "dynasty": "清代", "content": "此君志欲擎天碧，耸出云头高百尺。\n只恐年深化作龙，一朝飞去不留迹。"},
{"title": "送梓州李使君", "author": "王维", "dynasty": "唐代", "content": "万壑树参天，千山响杜鹃。\n山中一夜雨，树杪百重泉。\n汉女输橦布，巴人讼芋田。\n文翁翻教授，不敢倚先贤。"},
{"title": "卜算子·旅雁向南飞", "author": "朱敦儒", "dynasty": "宋代", "content": "旅雁向南飞，风雨群初失。\n饥渴辛勤两翅垂，独下寒汀立。\n鸥鹭苦难亲，矰缴忧相逼。\n云海茫茫无处归，谁听哀鸣急。"},
{"title": "满庭芳·茶", "author": "黄庭坚", "dynasty": "宋代", "content": "北苑春风，方圭圆璧，万里名动京关。\n碎身粉骨，功合上凌烟。\n尊俎风流战胜，降春睡、开拓愁边。\n纤纤捧，研膏浅乳，金缕鹧鸪斑。\n相如，虽病渴，一觞一咏，宾有群贤。\n为扶起灯前，醉玉颓山。\n搜搅胸中万卷，还倾动、三峡词源。\n归来晚，文君未寐，相对小窗前。"},
{"title": "劲草行", "author": "王冕", "dynasty": "元代", "content": "中原地古多劲草，节如箭竹花如稻。\n白露洒叶珠离离，十月霜风吹不到。\n萋萋不到王孙门，青青不盖谗佞坟。\n游根直下土百尺，枯荣暗抱忠臣魂。\n我问忠臣为何死，元是汉家不降士。\n白骨沉埋战血深，翠光潋滟腥风起。\n山南雨晴蝴蝶飞，山北雨冷麒麟悲。\n寸心摇摇为谁道，道旁可许愁人知？昨夜东风鸣羯鼓，髑髅起作摇头舞。\n寸田尺宅且勿论，金马铜驼泪如雨。"},
{"title": "春怨", "author": "刘方平", "dynasty": "唐代", "content": "纱窗日落渐黄昏，金屋无人见泪痕。\n寂寞空庭春欲晚，梨花满地不开门。"},
{"title": "乌衣巷", "author": "刘禹锡", "dynasty": "唐代", "content": "朱雀桥边野草花，乌衣巷口夕阳斜。\n旧时王谢堂前燕，飞入寻常百姓家。"},
{"title": "马嵬坡", "author": "郑畋", "dynasty": "唐代", "content": "玄宗回马杨妃死，云雨难忘日月新。\n终是圣明天子事，景阳宫井又何人。"},
{"title": "宫词", "author": "顾况", "dynasty": "唐代", "content": "长乐宫连上苑春，玉楼金殿艳歌新。\n君门一入无由出，唯有宫莺得见人。"},
{"title": "集灵台·其一", "author": "张祜", "dynasty": "唐代", "content": "日光斜照集灵台，红树花迎晓露开。\n昨夜上皇新授箓，太真含笑入帘来。"},
{"title": "陇西行四首·其二", "author": "陈陶", "dynasty": "唐代", "content": "誓扫匈奴不顾身，五千貂锦丧胡尘。\n可怜无定河边骨，犹是春闺梦里人！"},
{"title": "香菱咏月·其一", "author": "曹雪芹", "dynasty": "清代", "content": "月挂中天夜色寒，清光皎皎影团团。\n诗人助兴常思玩，野客添愁不忍观。\n翡翠楼边悬玉镜，珍珠帘外挂冰盘。\n良宵何用烧银烛，晴彩辉煌映画栏。"},
{"title": "汉江临泛 / 汉江临眺", "author": "王维", "dynasty": "唐代", "content": "楚塞三湘接，荆门九派通。\n江流天地外，山色有无中。\n郡邑浮前浦，波澜动远空。\n襄阳好风日，留醉与山翁。"},
{"title": "题金陵渡", "author": "张祜", "dynasty": "唐代", "content": "金陵津渡小山楼，一宿行人自可愁。\n潮落夜江斜月里，两三星火是瓜洲。"},
{"title": "已凉", "author": "韩偓", "dynasty": "唐代", "content": "碧阑干外绣帘垂，猩色屏风画折枝。\n八尺龙须方锦褥，已凉天气未寒时。"},
{"title": "金陵图", "author": "韦庄", "dynasty": "唐代", "content": "谁谓伤心画不成，画人心逐世人情。\n君看六幅南朝事，老木寒云满故城。"},
{"title": "寄人", "author": "张泌", "dynasty": "唐代", "content": "别梦依依到谢家，小廊回合曲阑斜。\n多情只有春庭月，犹为离人照落花。"},
{"title": "杂诗", "author": "佚名", "dynasty": "唐代", "content": "近寒食雨草萋萋，著麦苗风柳映堤。\n等是有家归未得，杜鹃休向耳边啼。"},
{"title": "遣怀", "author": "杜牧", "dynasty": "唐代", "content": "落魄江南载酒行，楚腰纤细掌中轻。\n十年一觉扬州梦，赢得青楼薄幸名。"},
{"title": "愁倚阑·春犹浅", "author": "程垓", "dynasty": "宋代", "content": "春犹浅，柳初芽，杏初花。\n杨柳杏花交影处，有人家。\n玉窗明暖烘霞。\n小屏上、水远山斜。\n昨夜酒多春睡重，莫惊他。"},
{"title": "瑶瑟怨", "author": "温庭筠", "dynasty": "唐代", "content": "冰簟银床梦不成，碧天如水夜云轻。\n雁声远过潇湘去，十二楼中月自明。"},
{"title": "集灵台·其二", "author": "张祜", "dynasty": "唐代", "content": "虢国夫人承主恩，平明骑马入宫门。\n却嫌脂粉污颜色，淡扫蛾眉朝至尊。"},
{"title": "踏莎行·细草愁烟", "author": "晏殊", "dynasty": "宋代", "content": "细草愁烟，幽花怯露。\n凭阑总是销魂处。\n日高深院静无人，时时海燕双飞去。\n带缓罗衣，香残蕙炷。\n天长不禁迢迢路。\n垂杨只解惹春风，何曾系得行人住。"},
{"title": "乐游原", "author": "李商隐", "dynasty": "唐代", "content": "春梦乱不记，春原登已重。\n青门弄烟柳，紫阁舞云松。\n拂砚轻冰散，开尊绿酎浓。\n无悰托诗遣，吟罢更无悰。"},
{"title": "桃花溪", "author": "张旭", "dynasty": "唐代", "content": "隐隐飞桥隔野烟，石矶西畔问渔船。\n桃花尽日随流水，洞在清溪何处边。"},
{"title": "赠内人", "author": "张祜", "dynasty": "唐代", "content": "禁门宫树月痕过，媚眼惟看宿鹭窠。\n斜拔玉钗灯影畔，剔开红焰救飞蛾。"},
{"title": "将赴吴兴登乐游原一绝", "author": "杜牧", "dynasty": "唐代", "content": "清时有味是无能，闲爱孤云静爱僧。\n欲把一麾江海去，乐游原上望昭陵。"},
{"title": "鱼游春水·秦楼东风里", "author": "佚名", "dynasty": "宋代", "content": "秦楼东风里，燕子还来寻旧垒。\n馀寒犹峭，红日薄侵罗绮。\n嫩草方抽玉茵，媚柳轻窣黄金蕊。\n莺啭上林，鱼游春水。\n几曲阑干遍倚，又是一番新桃李。\n佳人应怪归迟，梅妆泪洗。\n凤箫声绝沉孤雁，望断清波无双鲤。\n云山万重，寸心千里。"},
{"title": "渡江云·晴岚低楚甸", "author": "周邦彦", "dynasty": "宋代", "content": "晴岚低楚甸，暖回雁翼，阵势起平沙。\n骤惊春在眼，借问何时，委曲到山家。\n涂香晕色，盛粉饰、争作妍华。\n千万丝、陌头杨柳，渐渐可藏鸦。\n堪嗟。\n清江东注，画舸西流，指长安日下。\n愁宴阑、风翻旗尾，潮溅乌纱。\n今宵正对初弦月，傍水驿、深舣蒹葭。\n沉恨处，时时自剔灯花。"},
{"title": "寄扬州韩绰判官", "author": "杜牧", "dynasty": "唐代", "content": "青山隐隐水迢迢，秋尽江南草未凋。\n二十四桥明月夜，玉人何处教吹箫？"},
{"title": "思帝乡·花花", "author": "温庭筠", "dynasty": "唐代", "content": "花花，满枝红似霞。\n罗袖画帘肠断，卓香车。\n回面共人闲语，战篦金凤斜。\n惟有阮郎春尽，不归家。"},
{"title": "即事", "author": "杜甫", "dynasty": "唐代", "content": "暮春三月巫峡长，皛皛行云浮日光。\n雷声忽送千峰雨，花气浑如百和香。\n黄莺过水翻回去，燕子衔泥湿不妨。\n飞阁卷帘图画里，虚无只少对潇湘。"},
{"title": "点绛唇·春眺", "author": "凌廷堪", "dynasty": "清代", "content": "青粉墙西，紫骢嘶过垂杨道。\n画楼春早，一树桃花笑。\n前梦迷离，人远波声小。\n年时到，越溪云杳，风雨连天草。"},
{"title": "喜张沨及第", "author": "赵嘏", "dynasty": "唐代", "content": "春雪满空来，触处似花开。\n不知园里树，若个是真梅。"},
{"title": "浣溪沙·红蓼花香夹岸稠", "author": "晏殊", "dynasty": "宋代", "content": "红蓼花香夹岸稠，绿波春水向东流。\n小船轻舫好追游。\n渔父酒醒重拨棹，鸳鸯飞去却回头。\n一杯销尽两眉愁。"},
{"title": "城西访友人别墅", "author": "雍陶", "dynasty": "唐代", "content": "澧水桥西小路斜，日高犹未到君家。\n村园门巷多相似，处处春风枳壳花。"},
{"title": "剑器近·夜来雨", "author": "袁去华", "dynasty": "宋代", "content": "夜来雨。\n赖倩得、东风吹住。\n海棠正妖娆处。\n且留取。\n悄庭户。\n试细听、莺啼燕语。\n分明共人愁绪。\n怕春去。\n佳树。\n翠阴初转午。\n重帘卷，乍睡起、寂寞看风絮。\n偷弹清泪寄烟波，见江头故人，为言憔悴如许。\n彩笺无数。\n去却寒暄，到了浑无定据。\n断肠落日千山暮。"},
{"title": "暮春", "author": "翁格", "dynasty": "清代", "content": "莫怨春归早，花余几点红。\n留将根蒂在，岁岁有东风。"},
{"title": "清平乐·留春不住", "author": "王安国", "dynasty": "宋代", "content": "留春不住，费尽莺儿语。\n满地残红宫锦污，昨夜南园风雨。\n小怜初上琵琶，晓来思绕天涯。\n不肯画堂朱户，春风自在杨花。"},
{"title": "水龙吟·次韵林圣予惜春", "author": "晁补之", "dynasty": "宋代", "content": "问春何苦匆匆，带风伴雨如驰骤。\n幽葩细萼，小园低槛，壅培未就。\n吹尽繁红，占春长久，不如垂柳。\n算春长不老，人愁春老，愁只是、人间有。\n春恨十常八九，忍轻孤、芳醪经口。\n那知自是，桃花结子，不因春瘦。\n世上功名，老来风味，春归时候。\n纵樽前痛饮，狂歌似旧，情难依旧。"},
{"title": "阳春曲·春景", "author": "胡祗遹", "dynasty": "元代", "content": "几枝红雪墙头杏，数点青山屋上屏。\n一春能得几晴明？三月景，宜醉不宜醒。\n残花酝酿蜂儿蜜，细雨调和燕子泥。\n绿窗春睡觉来迟。\n谁唤起？窗外晓莺啼。\n一帘红雨桃花谢，十里清阴柳影斜。\n洛阳花酒一时别。\n春去也，闲煞旧蜂蝶。"},
{"title": "杨柳枝·织锦机边莺语频", "author": "温庭筠", "dynasty": "唐代", "content": "织锦机边莺语频，停梭垂泪忆征人。\n塞门三月犹萧索，纵有垂杨未觉春。"},
{"title": "春送僧", "author": "贯休", "dynasty": "唐代", "content": "蜀魄关关花雨深，送师冲雨到江浔。\n不能更折江头柳，自有青青松柏心。"},
{"title": "春夜", "author": "虞世南", "dynasty": "唐代", "content": "春苑月裴回，竹堂侵夜开。\n惊鸟排林度，风花隔水来。"},
{"title": "浣溪沙·春情", "author": "苏轼", "dynasty": "宋代", "content": "桃李溪边驻画轮。\n鹧鸪声里倒清尊。\n夕阳虽好近黄昏。\n香在衣裳妆在臂，水连芳草月连云。\n几时归去不销魂。"},
{"title": "伤春", "author": "杨万里", "dynasty": "宋代", "content": "准拟今春乐事浓，依然枉却一东风。\n年年不带看花眼，不是愁中即病中。"},
{"title": "人月圆·春日湖上", "author": "张可久", "dynasty": "元代", "content": "小楼还被青山碍，隔断楚天遥。\n昨宵入梦，那人如玉，何处吹箫？门前朝暮，无情秋月，有信春潮。\n看看憔悴，飞花心事，残柳眉梢。"},
{"title": "蝶恋花·尝爱西湖春色早", "author": "欧阳修", "dynasty": "宋代", "content": "尝爱西湖春色早。\n腊雪方销，已见桃开小。\n顷刻光阴都过了，如今绿暗红英少。\n且趁余花谋一笑。\n况有笙歌，艳态相萦绕。\n老去风情应不到，凭君剩把芳尊倒。"},
{"title": "临江仙·金谷无烟宫树绿", "author": "辛弃疾", "dynasty": "宋代", "content": "金谷无烟宫树绿，嫩寒生怕春风。\n博山微透暖薰笼。\n小楼春色里，幽梦雨声中。\n别浦鲤鱼何日到，锦书封恨重重。\n海棠花下去年逢。\n也应随分瘦，忍泪觅残红。"},
{"title": "南乡子·春情", "author": "苏轼", "dynasty": "宋代", "content": "晚景落琼杯，照眼云山翠作堆。\n认得岷峨春雪浪，初来，万顷蒲萄涨渌醅。\n春雨暗阳台，乱洒歌楼湿粉腮。\n一阵东风来卷地，吹回，落照江天一半开。"},
{"title": "春日即事 / 次韵春日即事", "author": "李弥逊", "dynasty": "宋代", "content": "小雨丝丝欲网春，落花狼藉近黄昏。\n车尘不到张罗地，宿鸟声中自掩门。"},
{"title": "醉中真·不信芳春厌老人", "author": "贺铸", "dynasty": "宋代", "content": "不信芳春厌老人，老人几度送余春，惜春行乐莫辞频。\n巧笑艳歌皆我意，恼花颠酒拚君瞋，物情惟有醉中真。"},
{"title": "出城寄权璩杨敬之", "author": "李贺", "dynasty": "唐代", "content": "草暖云昏万里春，宫花拂面送行人。\n自言汉剑当飞去，何事还车载病身。"},
{"title": "怀天经智老因访之", "author": "陈与义", "dynasty": "宋代", "content": "今年二月冻初融，睡起苕溪绿向东。\n客子光阴诗卷里，杏花消息雨声中。\n西庵禅伯还多病，北栅儒先只固穷。\n忽忆轻舟寻二子，纶巾鹤氅试春风。"},
{"title": "声声慢·咏桂花", "author": "吴文英", "dynasty": "宋代", "content": "蓝云笼晓，玉树悬秋，交加金钏霞枝。\n人起昭阳，禁寒粉粟生肌。\n浓香最无著处，渐冷香、风露成霏。\n绣茵展，怕空阶惊坠，化作萤飞。\n三十六宫愁重，问谁持金锸，和月都移。\n掣锁西厢，清尊素手重携。\n秋来鬓华多少，任乌纱、醉压花低。\n正摇落，叹淹留、客又未归。"},
{"title": "赤枣子·寄语酿花风日好", "author": "纳兰性德", "dynasty": "清代", "content": "惊晓漏，护春眠。\n格外娇慵只自怜。\n寄语酿花风日好，绿窗来与上琴弦。"},
{"title": "咏草", "author": "俞紫芝", "dynasty": "宋代", "content": "满目芊芊野渡头，不知若个解忘忧？细随绿水侵离馆，远带斜阳过别洲。\n金谷园中荒映月，石头城下碧连秋。\n行人怅望王孙去，买断金钗十二愁。"},
{"title": "蝶恋花·侬是江南游冶子", "author": "赵孟頫", "dynasty": "元代", "content": "侬是江南游冶子，乌帽青鞋，行乐东风里。\n落尽杨花春满地，萋萋芳草愁千里。\n扶上兰舟人欲醉，日暮青山，相映双蛾翠。\n万顷湖光歌扇底，一声吹下相思泪。"},
{"title": "蝶恋花·帘幕风轻双语燕", "author": "晏殊", "dynasty": "宋代", "content": "帘幕风轻双语燕。\n午醉醒来，柳絮飞撩乱。\n心事一春犹未见。\n余花落尽青苔院。\n百尺朱楼闲倚遍。\n薄雨浓云，抵死遮人面。\n消息未知归早晚。\n斜阳只送平波远。"},
{"title": "咏长城", "author": "汪遵", "dynasty": "唐代", "content": "秦筑长城比铁牢，蕃戎不敢过临洮。\n虽然万里连云际，争及尧阶三尺高。"},
{"title": "踏莎行·初春", "author": "徐灿", "dynasty": "清代", "content": "芳草才芽，梨花未雨，春魂已作天涯絮。\n晶帘宛转为谁垂，金衣飞上樱桃树。\n故国茫茫，扁舟何许，夕阳一片江流去。\n碧云犹叠旧河山，月痕休到深深处。"},
{"title": "金人捧露盘·水仙花", "author": "高观国", "dynasty": "宋代", "content": "梦湘云，吟湘月，吊湘灵。\n有谁见、罗袜尘生。\n凌波步弱，背人羞整六铢轻。\n娉娉袅袅，晕娇黄、玉色轻明。\n香心静，波心冷，琴心怨，客心惊。\n怕佩解、却返瑶京。\n杯擎清露，醉春兰友与梅兄。\n苍烟万顷，断肠是、雪冷江清。"},
{"title": "卜算子·春情", "author": "秦湛", "dynasty": "宋代", "content": "春透水波明，寒峭花枝瘦。\n极目烟中百尺楼，人在楼中否。\n四和袅金凫，双陆思纤手。\n拟倩东风浣此情，情更浓于酒。"},
{"title": "减字木兰花·花", "author": "苏轼", "dynasty": "宋代", "content": "玉房金蕊。\n宜在玉人纤手里。\n淡月朦胧。\n更有微微弄袖风。\n温香熟美。\n醉慢云鬟垂两耳。\n多谢春工。\n不是花红是玉红。"},
{"title": "洞仙歌·咏黄葵", "author": "纳兰性德", "dynasty": "清代", "content": "铅华不御，看道家妆就。\n问取旁人入时否。\n为孤情淡韵、判不宜春，矜标格、开向晚秋时候。\n无端轻薄雨，滴损檀心，小叠宫罗镇长皱。\n何必诉凄清，为爱秋光，被几日、西风吹瘦。\n便零落、蜂黄也休嫌，且对依斜阳，胜偎红袖。"},
{"title": "水龙吟·燕忙莺懒芳残", "author": "章楶", "dynasty": "宋代", "content": "燕忙莺懒芳残，正堤上、柳花飘坠。\n轻飞乱舞，点画青林，全无才思。\n闲趁游丝，静临深院，日长门闭。\n傍珠帘散漫，垂垂欲下，依前被、风扶起。\n兰帐玉人睡觉，怪春衣、雪沾琼缀。\n绣床旋满，香毬无数，才圆却碎。\n时见蜂儿，仰粘轻粉，鱼吞池水。\n望章台路杳，金鞍游荡，有盈盈泪。"},
{"title": "诉衷情·送春", "author": "万俟咏", "dynasty": "宋代", "content": "一鞭清晓喜还家。\n宿醉困流霞。\n夜来小雨新霁，双燕舞风斜。\n山不尽，水无涯。\n望中赊。\n送春滋味，念远情怀，分付杨花。"},
{"title": "小重山令·赋潭州红梅", "author": "姜夔", "dynasty": "宋代", "content": "人绕湘皋月坠时。\n斜横花树小，浸愁漪。\n一春幽事有谁知？东风冷，香远茜裙归。\n鸥去昔游非。\n遥怜花可可，梦依依。\n九疑云杳断魂啼。\n相思血，都沁绿筠枝。"},
{"title": "蝶恋花·两岸月桥花半吐", "author": "真德秀", "dynasty": "宋代", "content": "两岸月桥花半吐。\n红透肌香，暗把游人误。\n尽道武陵溪上路。\n不知迷入江南去。\n先自冰霜真态度。\n何事枝头，点点胭脂污。\n莫是东君嫌淡素。\n问花花又娇无语。"},
{"title": "赋得古原草送别(节选)", "author": "白居易", "dynasty": "唐代", "content": "离离原上草，一岁一枯荣。\n野火烧不尽，春风吹又生。"},
{"title": "咏虞美人花", "author": "吴信辰", "dynasty": "清代", "content": "怨粉愁香绕砌多，大风一起奈卿何。\n乌江夜雨天涯满，休向花前唱楚歌。"},
{"title": "霜天晓角·梅", "author": "萧泰来", "dynasty": "宋代", "content": "千霜万雪。\n受尽寒磨折。\n赖是生来瘦硬，浑不怕、角吹彻。\n清绝，影也别。\n知心惟有月。\n元没春风情性，如何共、海棠说。"},
{"title": "贺新郎·赋琵琶", "author": "辛弃疾", "dynasty": "宋代", "content": "凤尾龙香拨。\n自开元霓裳曲罢，几番风月？最苦浔阳江头客，画舸亭亭待发。\n记出塞、黄云堆雪。\n马上离愁三万里，望昭阳宫殿孤鸿没。\n弦解语，恨难说。\n辽阳驿使音尘绝。\n琐窗寒、轻拢慢捻，泪珠盈睫。\n推手含情还却手，一抹《梁州》哀彻。\n千古事，云飞烟灭。\n贺老定场无消息，想沉香亭北繁华歇，弹到此，为呜咽。"},
{"title": "野菊", "author": "杨万里", "dynasty": "宋代", "content": "未与骚人当糗粮，况随流俗作重阳。\n政缘在野有幽色，肯为无人减妙香。\n已晚相逢半山碧，便忙也折一枝黄。\n花应冷笑东篱族，犹向陶翁觅宠光。"},
{"title": "观梅有感", "author": "刘因", "dynasty": "元代", "content": "东风吹落战尘沙，梦想西湖处士家。\n只恐江南春意减，此心元不为梅花。"},
{"title": "疏影·咏荷叶", "author": "张炎", "dynasty": "宋代", "content": "碧圆自洁。\n向浅洲远渚，亭亭清绝。\n犹有遗簪，不展秋心，能卷几多炎热。\n鸳鸯密语同倾盖，且莫与、浣纱人说。\n恐怨歌、忽断花风，碎却翠云千叠。\n回首当年汉舞，怕飞去、谩皱留仙裙折。\n恋恋青衫，犹染枯香，还叹鬓丝飘雪。\n盘心清露如铅水，又一夜、西风吹折。\n喜静看、匹练秋光，倒泻半湖明月。"},
{"title": "花犯·谢黄复庵除夜寄古梅枝", "author": "吴文英", "dynasty": "宋代", "content": "翦横枝，清溪分影，翛然镜空晓。\n小窗春到。\n怜夜冷孀娥，相伴孤照。\n古苔泪锁霜千点，苍华人共老。\n料浅雪、黄昏驿路，飞香遗冻草。\n行云梦中认琼娘，冰肌瘦，窈窕风前纤缟。\n残醉醒，屏山外、翠禽声小。\n寒泉贮、绀壶渐暖，年事对、青灯惊换了。\n但恐舞、一帘胡蝶，玉龙吹又杳。"},
{"title": "赵昌寒菊", "author": "苏轼", "dynasty": "宋代", "content": "轻肌弱骨散幽葩，更将金蕊泛流霞。\n欲知却老延龄药，百草摧时始起花。"},
{"title": "菩萨蛮·芭蕉", "author": "张鎡", "dynasty": "宋代", "content": "风流不把花为主。\n多情管定烟和雨。\n潇洒绿衣长。\n满身无限凉。\n文笺舒卷处。\n似索题诗句。\n莫凭小阑干。\n月明生夜寒。"},
{"title": "鼓钟", "author": "佚名", "dynasty": "先秦", "content": "鼓钟将将，淮水汤汤，忧心且伤。\n淑人君子，怀允不忘。\n鼓钟喈喈，淮水湝湝，忧心且悲。\n淑人君子，其德不回。\n鼓钟伐鼛，淮有三洲，忧心且妯。\n淑人君子，其德不犹。\n鼓钟钦钦，鼓瑟鼓琴，笙磬同音。\n以雅以南，以籥不僭。"},
{"title": "玉烛新·白海棠", "author": "顾太清", "dynasty": "清代", "content": "初晴新雨后。\n乍洗褪胭脂，缟衣妆就。\n东风倦倚，憨憨态、不管敲残更漏。\n嫩寒天气，正睡稳、乌衣时候。\n深夜静、银烛高烧，微香暗侵襟袖。\n盈盈一点芳心，占多少春光，问卿知否？红妆莫斗。\n谁得似、净骨天然清瘦。\n神娟韵秀。\n雅称个、花仙为首。\n还要倩、流水高山，花前慢奏。"},
{"title": "牡丹", "author": "罗隐", "dynasty": "唐代", "content": "艳多烟重欲开难，红蕊当心一抹檀。\n公子醉归灯下见，美人朝插镜中看。\n当庭始觉春风贵，带雨方知国色寒。\n日晚更将何所似，太真无力凭阑干。"},
{"title": "征人怨 / 征怨", "author": "柳中庸", "dynasty": "唐代", "content": "岁岁金河复玉关，朝朝马策与刀环。\n三春白雪归青冢，万里黄河绕黑山。"},
{"title": "归燕诗", "author": "张九龄", "dynasty": "唐代", "content": "海燕岁微渺，乘春亦暂来。\n岂知泥滓贱，只见玉堂开。\n绣户时双入，华堂日几回。\n无心与物竞，鹰隼莫相猜。"},
{"title": "醉中天·咏大蝴蝶", "author": "王和卿", "dynasty": "元代", "content": "弹破庄周梦，两翅驾东风，三百座名园、一采一个空。\n谁道风流种，唬杀寻芳的蜜蜂。\n轻轻飞动，把卖花人搧过桥东。"},
{"title": "病马", "author": "杜甫", "dynasty": "唐代", "content": "乘尔亦已久，天寒关塞深。\n尘中老尽力，岁晚病伤心。\n毛骨岂殊众？驯良犹至今。\n物微意不浅，感动一沉吟。"},
{"title": "残叶", "author": "李觏", "dynasty": "宋代", "content": "一树摧残几片存，栏边为汝最伤神。\n休翻雨滴寒鸣夜，曾抱花枝暖过春。\n与影有情唯日月，遇红无礼是泥尘。\n上阳宫女多诗思，莫寄人间取次人。"},
{"title": "书幽芳亭记", "author": "黄庭坚", "dynasty": "宋代", "content": "士之才德盖一国，则曰国士；女之色盖一国，则曰国色；兰之香盖一国，则曰国香。\n自古人知贵兰，不待楚之逐臣而后贵之也。\n兰甚似乎君子，生于深山薄丛之中，不为无人而不芳；雪霜凌厉而见杀，来岁不改其性也。\n是所谓“遁世无闷，不见是而无闷”者也。\n兰虽含香体洁，平居与萧艾不殊。\n清风过之，其香蔼然，在室满室，在堂满堂，所谓含章以时发者也。\n　　然兰蕙之才德不同，世罕能别之。\n予放浪江湖之日久，乃尽知其族。\n盖兰似君子，蕙似士大夫，大概山林中十蕙而一兰也。\n《离骚》曰：“予既滋兰之九畹，又树蕙之百亩。\n”是以知不独今，楚人贱蕙而贵兰久矣。\n兰蕙丛出，莳以砂石则茂，沃以汤茗则芳，是所同也。\n至其发花，一干一花而香有余者兰，一干五七花而香不足者蕙。\n蕙虽不若兰，其视椒则远矣，世论以为国香矣。\n乃曰“当门不得不锄”，山林之士，所以往而不返者耶！"},
{"title": "芦花", "author": "雍裕之", "dynasty": "唐代", "content": "夹岸复连沙，枝枝摇浪花。\n月明浑似雪，无处认渔家。"},
{"title": "赠别二首·其一", "author": "杜牧", "dynasty": "唐代", "content": "娉娉袅袅十三余，豆蔻梢头二月初。\n春风十里扬州路，卷上珠帘总不如。"},
{"title": "赠别二首·其二", "author": "杜牧", "dynasty": "唐代", "content": "多情却似总无情，唯觉樽前笑不成。\n蜡烛有心还惜别，替人垂泪到天明。"},
{"title": "樱桃花", "author": "元稹", "dynasty": "唐代", "content": "樱桃花，一枝两枝千万朵。\n花砖曾立摘花人，窣破罗裙红似火。"},
{"title": "金谷园", "author": "杜牧", "dynasty": "唐代", "content": "繁华事散逐香尘，流水无情草自春。\n日暮东风怨啼鸟，落花犹似坠楼人。"},
{"title": "慈姥竹", "author": "李白", "dynasty": "唐代", "content": "野竹攒石生，含烟映江岛。\n翠色落波深，虚声带寒早。\n龙吟曾未听，凤曲吹应好。\n不学蒲柳凋，贞心尝自保。"},
{"title": "柳枝·解冻风来末上青", "author": "牛峤", "dynasty": "唐代", "content": "解冻风来末上青，解垂罗袖拜卿卿。\n无端袅娜临官路，舞送行人过一生。"},
{"title": "绿头鸭·咏月", "author": "晁端礼", "dynasty": "宋代", "content": "晚云收，淡天一片琉璃。\n烂银盘、来从海底，皓色千里澄辉。\n莹无尘、素娥淡伫，静可数、丹桂参差。\n玉露初零，金风未凛，一年无似此佳时。\n露坐久，疏萤时度，乌鹊正南飞。\n瑶台冷，栏干凭暖，欲下迟迟。\n念佳人、音尘别后，对此应解相思。\n最关情、漏声正永，暗断肠、花影偷移。\n料得来宵，清光未减，阴晴天气又争知。\n共凝恋、如今别后，还是隔年期。\n人强健，清尊素影，长愿相随。"},
{"title": "近试上张籍水部 / 近试上张水部 / 闺意献张水部", "author": "朱庆馀", "dynasty": "唐代", "content": "洞房昨夜停红烛，待晓堂前拜舅姑。\n妆罢低声问夫婿，画眉深浅入时无。"},
{"title": "后宫词", "author": "白居易", "dynasty": "唐代", "content": "泪湿罗巾梦不成，夜深前殿按歌声。\n红颜未老恩先断，斜倚薰笼坐到明。"},
{"title": "宫词 / 宫中词", "author": "朱庆馀", "dynasty": "唐代", "content": "寂寂花时闭院门，美人相并立琼轩。\n含情欲说宫中事，鹦鹉前头不敢言。"},
{"title": "送方外上人 / 送上人", "author": "刘长卿", "dynasty": "唐代", "content": "孤云将野鹤，岂向人间住。\n莫买沃洲山，时人已知处。"},
{"title": "寄令狐郎中", "author": "李商隐", "dynasty": "唐代", "content": "嵩云秦树久离居，双鲤迢迢一纸书。\n休问梁园旧宾客，茂陵秋雨病相如。"},
{"title": "听弹琴", "author": "刘长卿", "dynasty": "唐代", "content": "泠泠七弦上，静听松风寒。\n古调虽自爱，今人多不弹。"},
{"title": "玉台体", "author": "权德舆", "dynasty": "唐代", "content": "昨夜裙带解，今朝蟢子飞。\n铅华不可弃，莫是藁砧归。"},
{"title": "垂柳", "author": "唐彦谦", "dynasty": "唐代", "content": "绊惹春风别有情，世间谁敢斗轻盈。\n楚王江畔无端种，饿损纤腰学不成。"},
{"title": "瑶池", "author": "李商隐", "dynasty": "唐代", "content": "瑶池阿母绮窗开，黄竹歌声动地哀。\n八骏日行三万里，穆王何事不重来。"},
{"title": "春怨 / 伊州歌", "author": "金昌绪", "dynasty": "唐代", "content": "打起黄莺儿，莫教枝上啼。\n啼时惊妾梦，不得到辽西。"},
{"title": "宫词二首·其一", "author": "张祜", "dynasty": "唐代", "content": "故国三千里，深宫二十年。\n一声何满子，双泪落君前。"},
{"title": "八阵图", "author": "杜甫", "dynasty": "唐代", "content": "功盖三分国，名成八阵图。\n江流石不转，遗恨失吞吴。"},
{"title": "为有", "author": "李商隐", "dynasty": "唐代", "content": "为有云屏无限娇，凤城寒尽怕春宵。\n无端嫁得金龟婿，辜负香衾事早朝。"},
{"title": "渡汉江", "author": "宋之问", "dynasty": "唐代", "content": "岭外音书断，经冬复历春。\n近乡情更怯，不敢问来人。"},
{"title": "春宫曲", "author": "王昌龄", "dynasty": "唐代", "content": "昨夜风开露井桃，未央前殿月轮高。\n平阳歌舞新承宠，帘外春寒赐锦袍。"},
{"title": "殿前欢·酒杯浓", "author": "卢挚", "dynasty": "元代", "content": "酒杯浓，一葫芦春色醉山翁，一葫芦酒压花梢重。\n随我奚童，葫芦干，兴不穷。\n谁人共？一带青山送。\n乘风列子，列子乘风。"},
{"title": "崔九欲往南山马上口号与别 / 留别王维 / 送崔九", "author": "裴迪", "dynasty": "唐代", "content": "归山深浅去，须尽丘壑美。\n莫学武陵人，暂游桃源里。"},
{"title": "春怨", "author": "李白", "dynasty": "唐代", "content": "白马金羁辽海东，罗帷绣被卧春风。\n落月低轩窥烛尽，飞花入户笑床空。"},
{"title": "春日田园杂兴", "author": "范成大", "dynasty": "宋代", "content": "柳花深巷午鸡声，桑叶尖新绿未成。\n坐睡觉来无一事，满窗晴日看蚕生。\n土膏欲动雨频催，万草千花一饷开；舍后荒畦犹绿秀，邻家鞭笋过墙来。\n高田二麦接山青，傍水低田绿未耕；桃奇满村春似锦，踏歌椎鼓过清明。\n老盆初熟杜茅柴，携向田头祭社来。\n巫媪莫嫌滋味薄，旗亭官酒更多灰。\n社下烧钱鼓似雷，日斜扶得醉翁回。\n青枝满地花狼藉，知是儿孙斗草来。\n骑吹东来里巷喧，行春车马闹如烟。\n系牛莫系门前路，移系门西系碡边。\n寒食花枝插满头，蒨裙青袂几扁舟。\n一年一度游山寺，不上灵岩即虎丘。\n郭里人家拜扫回，新开醪酒荐青梅。\n日长路好城门近，借我茅亭暖一杯。\n步屧寻春有好怀，雨余蹄道水如杯。\n随人黄犬搀前去，走到溪边忽自回。\n种园得果廑赏劳，不奈儿童鸟雀搔。\n已插棘针樊笋径，更铺渔纲盖樱桃。\n吉日初开种稻包，南山雷动雨连宵。\n今年不欠秧田水，新涨看看拍小桥。\n桑下春蔬绿满畦，菘心青嫩芥苔肥。\n溪头洗择店头卖，日暮裹盐沽酒归。"},
{"title": "隋宫", "author": "李商隐", "dynasty": "唐代", "content": "乘兴南游不戒严，九重谁省谏书函。\n春风举国裁宫锦，半作障泥半作帆。"},
{"title": "琵琶仙·双桨来时", "author": "姜夔", "dynasty": "宋代", "content": "《吴都赋》云：“户藏烟浦，家具画船。\n”唯吴兴为然。\n春游之盛，西湖未能过也。\n己酉岁，予与萧时父载酒南郭，感遇成歌。\n双桨来时，有人似、旧曲桃根桃叶。\n歌扇轻约飞花，蛾眉正奇绝。\n春渐远、汀洲自绿，更添了几声啼鴂。\n十里扬州，三生杜牧，前事休说。\n又还是、宫烛分烟，奈愁里、匆匆换时节。\n都把一襟芳思，与空阶榆荚。\n千万缕、藏鸦细柳，为玉尊、起舞回雪。\n想见西出阳关，故人初别。"},
{"title": "秋夜寄邱员外 / 秋夜寄丘二十二员外", "author": "韦应物", "dynasty": "唐代", "content": "怀君属秋夜，散步咏凉天。\n空山松子落，幽人应未眠。"},
{"title": "一丛花·初春病起", "author": "苏轼", "dynasty": "宋代", "content": "今年春浅腊侵年，冰雪破春妍。\n东风有信无人见，露微意、柳际花边。\n寒夜纵长，孤衾易暖，钟鼓渐清圆。\n朝来初日半衔山，楼阁淡疏烟。\n游人便作寻芳计，小桃杏、应已争先。\n衰病少悰，疏慵自放，惟爱日高眠。"},
{"title": "春日秦国怀古", "author": "周朴", "dynasty": "唐代", "content": "荒郊一望欲消魂，泾水萦纡傍远村。\n牛马放多春草尽，原田耕破古碑存。\n云和积雪苍山晚，烟伴残阳绿树昏。\n数里黄沙行客路，不堪回首思秦原。"},
{"title": "送灵澈上人", "author": "刘长卿", "dynasty": "唐代", "content": "苍苍竹林寺，杳杳钟声晚。\n荷笠带斜阳，青山独归远。"},
{"title": "点绛唇·长安中作", "author": "元好问", "dynasty": "金朝", "content": "沙际春归，绿窗犹唱留春住。\n问春何处，花落莺无语。\n渺渺吟怀，漠漠烟中树。\n西楼暮，一帘疏雨，梦里寻春去。"},
{"title": "初春济南作", "author": "王士祯", "dynasty": "清代", "content": "山郡逢春复乍晴，陂塘分出几泉清？郭边万户皆临水，雪后千峰半入城。"},
{"title": "春日", "author": "徐陵", "dynasty": "南北朝", "content": "岸烟起暮色，岸水带斜晖。\n径狭横枝度，帘摇惊燕飞。\n落花承步履，流涧写行衣。\n何殊九枝盖，薄暮洞庭归。"},
{"title": "风流子·东风吹碧草", "author": "秦观", "dynasty": "宋代", "content": "东风吹碧草，年华换、行客老沧洲。\n见梅吐旧英，柳摇新绿，恼人春色，还上枝头，寸心乱，北随云黯黯，东逐水悠悠。\n斜日半山，暝烟两岸，数声横笛，一叶扁舟。\n青门同携手，前欢记、浑似梦里扬州。\n谁念断肠南陌，回首西楼。\n算天长地久，有时有尽，奈何绵绵，此恨难休。\n拟待倩人说与，生怕人愁。"},
{"title": "子夜四时歌·春风动春心", "author": "佚名", "dynasty": "南北朝", "content": "春风动春心，流目瞩山林。\n山林多奇采，阳鸟吐清音。"},
{"title": "眼儿媚·酣酣日脚紫烟浮", "author": "范成大", "dynasty": "宋代", "content": "萍乡道中乍晴，卧舆中困甚，小憩柳塘。\n酣酣日脚紫烟浮，妍暖破轻裘。\n困人天色，醉人花气，午梦扶头。\n春慵恰似春塘水，一片縠纹愁。\n溶溶泄泄，东风无力，欲皱还休。"},
{"title": "蝶恋花·豆蔻梢头春色浅", "author": "谢逸", "dynasty": "宋代", "content": "豆蔻梢头春色浅，新试纱衣，拂袖东风软。\n红日三竿帘幕卷，画楼影里双飞燕。\n拢鬓步摇青玉碾，缺样花枝，叶叶蜂儿颤。\n独倚阑干凝望远，一川烟草平如剪。"},
{"title": "春晚", "author": "左纬", "dynasty": "宋代", "content": "池上柳依依，柳边人掩扉。\n蝶随花片落，燕拂水纹飞。\n试数交游看，方惊笑语稀。\n一年春又尽，倚杖对斜晖。"},
{"title": "浩歌", "author": "李贺", "dynasty": "唐代", "content": "南风吹山作平地，帝遣天吴移海水。\n王母桃花千遍红，彭祖巫咸几回死？青毛骢马参差钱，娇春杨柳含缃烟。\n筝人劝我金屈卮，神血未凝身问谁？不须浪饮丁都护，世上英雄本无主。\n买丝绣作平原君，有酒唯浇赵州土。\n漏催水咽玉蟾蜍，卫娘发薄不胜梳。\n羞见秋眉换新绿，二十男儿那刺促？"},
{"title": "绝句漫兴九首·其二", "author": "杜甫", "dynasty": "唐代", "content": "手种桃李非无主，野老墙低还似家。\n恰似春风相欺得，夜来吹折数枝花。"},
{"title": "浪淘沙·探春", "author": "苏轼", "dynasty": "宋代", "content": "昨日出东城，拭探春情。\n墙头红杏暗如倾。\n槛内群芳芽未吐，早已回春。\n绮陌敛香尘，雪霁前村。\n东君用意不辞辛。\n料想春光先到处，吹绽梅英。"},
{"title": "桃源忆故人·暮春", "author": "苏轼", "dynasty": "宋代", "content": "华胥梦断人何处，听得莺啼红树。\n几点蔷薇香雨，寂寞闲庭户。\n暖风不解留花住，片片着人无数。\n楼上望春归去，芳草迷归路。"},
{"title": "峡口送友人", "author": "司空曙", "dynasty": "唐代", "content": "峡口花飞欲尽春，天涯去住泪沾巾。\n来时万里同为客，今日翻成送故人。"},
{"title": "蝶恋花·暖雨晴风初破冻", "author": "李清照", "dynasty": "宋代", "content": "暖雨晴风初破冻，柳眼梅腮，已觉春心动。\n酒意诗情谁与共？泪融残粉花钿重。\n乍试夹衫金缕缝，山枕斜欹，枕损钗头凤。\n独抱浓愁无好梦，夜阑犹剪灯花弄。"},
{"title": "襄阳寒食寄宇文籍", "author": "窦巩", "dynasty": "唐代", "content": "烟水初销见万家，东风吹柳万条斜。\n大堤欲上谁相伴，马踏春泥半是花。"},
{"title": "香菱咏月·其二", "author": "曹雪芹", "dynasty": "清代", "content": "非银非水映窗寒，试看晴空护玉盘。\n淡淡梅花香欲染，丝丝柳带露初干。\n只疑残粉涂金砌，恍若轻霜抹玉栏。\n梦醒西楼人迹绝，余容犹可隔帘看。"},
{"title": "南乡子·岸远沙平", "author": "欧阳炯", "dynasty": "五代", "content": "岸远沙平，日斜归路晚霞明。\n孔雀自怜金翠尾，临水，认得行人惊不起。"},
{"title": "八月十二日夜诚斋望月", "author": "杨万里", "dynasty": "宋代", "content": "才近中秋月已清，鸦青幕挂一团冰。\n忽然觉得今宵月，元不黏天独自行。"},
{"title": "咏愁", "author": "石象之", "dynasty": "宋代", "content": "来何容易去何迟，半在心头半在眉。\n门掩落花春去后，窗涵残月酒醒时。\n柔如万顷连天草，乱似千寻帀地丝。\n除却五侯歌舞地，人间何处不相随？"},
{"title": "晚桃花", "author": "白居易", "dynasty": "唐代", "content": "一树红桃亚拂池，竹遮松荫晚开时。\n非因斜日无由见，不是闲人岂得知。\n寒地生材遗校易，贫家养女嫁常迟。\n春深欲落谁怜惜，白侍郎来折一枝。"},
{"title": "早春", "author": "白玉蟾", "dynasty": "宋代", "content": "南枝才放两三花，雪里吟香弄粉些。\n淡淡著烟浓著月，深深笼水浅笼沙。"},
{"title": "晓过鸳湖", "author": "查慎行", "dynasty": "清代", "content": "晓风催我挂帆行，绿涨春芜岸欲平。\n长水塘南三日雨，菜花香过秀州城。"},
{"title": "赏春 / 芳草 / 春游郁然有怀赋", "author": "罗邺", "dynasty": "唐代", "content": "芳草和烟暖更青，闲门要路一时生。\n年年点检人间事，唯有春风不世情。"},
{"title": "东郊", "author": "韦应物", "dynasty": "唐代", "content": "吏舍跼终年，出郊旷清曙。\n杨柳散和风，青山澹吾虑。\n依丛适自憩，缘涧还复去。\n微雨霭芳原，春鸠鸣何处。\n乐幽心屡止，遵事迹犹遽。\n终罢斯结庐，慕陶直可庶。"},
{"title": "蝶恋花·面旋落花风荡漾", "author": "欧阳修", "dynasty": "宋代", "content": "面旋落花风荡漾。\n柳重烟深，雪絮飞来往。\n雨后轻寒犹未放。\n春愁酒病成惆怅。\n枕畔屏山围碧浪。\n翠被华灯，夜夜空相向。\n寂寞起来褰绣幌。\n月明正在梨花上。"},
{"title": "少年游·栏干十二独凭春", "author": "欧阳修", "dynasty": "宋代", "content": "栏干十二独凭春，晴碧远连云。\n千里万里，二月三月，行色苦愁人。\n谢家池上，江淹浦畔，吟魄与离魂。\n那堪疏雨滴黄昏。\n更特地、忆王孙。"},
{"title": "眉妩·新月", "author": "王沂孙", "dynasty": "宋代", "content": "渐新痕悬柳，淡彩穿花，依约破初暝。\n便有团圆意，深深拜，相逢谁在香径。\n画眉未稳，料素娥、犹带离恨。\n最堪爱、一曲银钩小，宝帘挂秋冷。\n千古盈亏休问。\n叹慢磨玉斧，难补金镜。\n太液池犹在，凄凉处、何人重赋清景。\n故山夜永。\n试待他、窥户端正。\n看云外山河，还老尽、桂花影。"},
{"title": "闻鹊喜·吴山观涛", "author": "周密", "dynasty": "宋代", "content": "天水碧，染就一江秋色。\n鳌戴雪山龙起蛰，快风吹海立。\n数点烟鬟青滴，一杼霞绡红湿，白鸟明边帆影直，隔江闻夜笛。"},
{"title": "群鹤咏", "author": "萧道成", "dynasty": "南北朝", "content": "八风儛遥翮，九野弄清音。\n一摧云间志，为君苑中禽。"},
{"title": "题李次云窗竹", "author": "白居易", "dynasty": "唐代", "content": "不用裁为鸣凤管，不须截作钓鱼竿。\n千花百草凋零后，留向纷纷雪里看。"},
{"title": "庭前菊", "author": "韦庄", "dynasty": "唐代", "content": "为忆长安烂熳开，我今移尔满庭栽。\n红兰莫笑青青色，曾向龙山泛酒来。"},
{"title": "早梅", "author": "谢燮", "dynasty": "南北朝", "content": "迎春故早发，独自不疑寒。\n畏落众花后，无人别意看。"},
{"title": "忆秦娥·梅谢了", "author": "刘克庄", "dynasty": "宋代", "content": "梅谢了，塞垣冻解鸿归早。\n鸿归早，凭伊问讯，大梁遗老。\n浙河西面边声悄，淮河北去炊烟少。\n炊烟少。\n宣和宫殿，冷烟衰草。"},
{"title": "咏槿", "author": "李白", "dynasty": "唐代", "content": "园花笑芳年，池草艳春色。\n犹不如槿花，婵娟玉阶侧。\n芬荣何夭促，零落在瞬息。\n岂若琼树枝，终岁长翕赩。"},
{"title": "五言诗·井", "author": "毛泽东", "dynasty": "近现代", "content": "天井四四方，周围是高墙。\n清清见卵石，小鱼囿中央。\n只喝井里水，永远养不长。"},
{"title": "咏萤", "author": "虞世南", "dynasty": "唐代", "content": "的历流光小，飘飖弱翅轻。\n恐畏无人识，独自暗中明。"},
{"title": "绮罗香·红叶", "author": "张炎", "dynasty": "宋代", "content": "万里飞霜，千林落木，寒艳不招春妒。\n枫冷吴江，独客又吟愁句。\n正船舣、流水孤村，似花绕、斜阳归路。\n甚荒沟、一片凄凉，载情不去载愁去。\n长安谁问倦旅？羞见衰颜借酒，飘零如许。\n谩倚新妆，不入洛阳花谱。\n为回风、起舞尊前，尽化作、断霞千缕。\n记阴阴、绿遍江南，夜窗听暗雨。"},
{"title": "绵州巴歌", "author": "佚名", "dynasty": "隋代", "content": "豆子山，打瓦鼓。\n扬平山，撒白雨。\n下白雨，取龙女。\n织得绢，二丈五。\n一半属罗江，一半属玄武。"},
{"title": "南乡子·梅花词和杨元素", "author": "苏轼", "dynasty": "宋代", "content": "寒雀满疏篱，争抱寒柯看玉蕤。\n忽见客来花下坐，惊飞。\n蹋散芳英落酒卮。\n痛饮又能诗，坐客无毡醉不知。\n花尽酒阑春到也，离离。\n一点微酸已著枝。"},
{"title": "微雨", "author": "李商隐", "dynasty": "唐代", "content": "初随林霭动，稍共夜凉分。\n窗迥侵灯冷，庭虚近水闻。"},
{"title": "咏秋兰", "author": "静诺", "dynasty": "清代", "content": "长林众草入秋荒，独有幽姿逗晚香。\n每向风前堪寄傲，几因霜后欲留芳。\n名流赏鉴还堪佩，空谷知音品自扬。\n一种孤怀千古在，湘江词赋奏清商。"},
{"title": "秋莲", "author": "刘因", "dynasty": "元代", "content": "瘦影亭亭不自容，淡香杳杳欲谁通？不堪翠减红销际，更在江清月冷中。\n拟欲青房全晚节，岂知白露已秋风。\n盛衰老眼依然在，莫放扁舟酒易空。"},
{"title": "云", "author": "来鹄", "dynasty": "唐代", "content": "千形万象竟还空，映水藏山片复重。\n无限旱苗枯欲尽，悠悠闲处作奇峰。"},
{"title": "乐游原 / 登乐游原", "author": "李商隐", "dynasty": "唐代", "content": "向晚意不适，驱车登古原。\n夕阳无限好，只是近黄昏。"},
{"title": "乌江", "author": "汪遵", "dynasty": "唐代", "content": "兵散弓残挫虎威，单枪匹马突重围。\n英雄去尽羞容在，看却江东不得归。"},
{"title": "怨情", "author": "李白", "dynasty": "唐代", "content": "美人卷珠帘，深坐颦蛾眉。\n但见泪痕湿，不知心恨谁。"},
{"title": "哥舒歌", "author": "西鄙人", "dynasty": "唐代", "content": "北斗七星高，哥舒夜带刀。\n至今窥牧马，不敢过临洮。"},
{"title": "问刘十九", "author": "白居易", "dynasty": "唐代", "content": "绿蚁新醅酒，红泥小火炉。\n晚来天欲雪，能饮一杯无？"},
{"title": "水仙子·寻梅", "author": "乔吉", "dynasty": "元代", "content": "冬前冬后几村庄，溪北溪南两履霜，树头树底孤山上。\n冷风来何处香？忽相逢缟袂绡裳。\n酒醒寒惊梦，笛凄春断肠，淡月昏黄。"},
{"title": "送别 / 山中送别", "author": "王维", "dynasty": "唐代", "content": "山中相送罢，日暮掩柴扉。\n春草明年绿，王孙归不归？"},
{"title": "相思", "author": "王维", "dynasty": "唐代", "content": "红豆生南国，春来发几枝。\n愿君多采撷，此物最相思。"},
{"title": "贺新郎·和前韵", "author": "辛弃疾", "dynasty": "宋代", "content": "觅句如东野。\n想钱塘风流处士，水仙祠下。\n更亿小孤烟浪里，望断彭郎欲嫁。\n是一色空蒙难画。\n谁解胸中吞云梦，试呼来草赋看司马。\n须更把，《上林》写。\n鸡豚旧日渔樵社。\n问先生：带湖春涨，几时归也？为爱琉璃三万顷，正卧水亭烟榭。\n对玉塔微澜深夜。\n雁鹜如云休报事，被诗逢敌手皆勍者。\n春草梦，也宜夏。"},
{"title": "十一月中旬至扶风界见梅花", "author": "李商隐", "dynasty": "唐代", "content": "匝路亭亭艳，非时裛裛香。\n素娥惟与月，青女不饶霜。\n赠远虚盈手，伤离适断肠。\n为谁成早秀，不待作年芳。"},
{"title": "高阳台·西湖春感", "author": "张炎", "dynasty": "宋代", "content": "接叶巢莺，平波卷絮，断桥斜日归船。\n能几番游，看花又是明年。\n东风且伴蔷薇住，到蔷薇、春已堪怜。\n更凄然。\n万绿西泠，一抹荒烟。\n当年燕子知何处，但苔深韦曲，草暗斜川。\n见说新愁，如今也到鸥边。\n无心再续笙歌梦，掩重门、浅醉闲眠。\n莫开帘，怕见飞花，怕听啼鹃。"},
{"title": "行宫", "author": "元稹", "dynasty": "唐代", "content": "寥落古行宫，宫花寂寞红。\n白头宫女在，闲坐说玄宗。"},
{"title": "虞美人·东风荡飏轻云缕", "author": "陈亮", "dynasty": "宋代", "content": "东风荡飏轻云缕，时送萧萧雨。\n水边台榭燕新归，一点香泥，湿带落花飞。\n海棠糁径铺香绣，依旧成春瘦。\n黄昏庭院柳啼鸦，记得那人，和月折梨花。"},
{"title": "南征", "author": "杜甫", "dynasty": "唐代", "content": "春岸桃花水，云帆枫树林。\n偷生长避地，适远更沾襟。\n老病南征日，君恩北望心。\n百年歌自苦，未见有知音。"},
{"title": "大司成颜几圣率同舍招游裴园·其七", "author": "杨万里", "dynasty": "宋代", "content": "城中担上买莲房，未抵西湖泛野航。\n旋折荷花剥莲子，露为风味月为香。"},
{"title": "春日京中有怀", "author": "杜审言", "dynasty": "唐代", "content": "今年游寓独游秦，愁思看春不当春。\n上林苑里花徒发，细柳营前叶漫新。\n公子南桥应尽兴，将军西第几留宾。\n寄语洛城风日道，明年春色倍还人。"},
{"title": "新嫁娘词", "author": "王建", "dynasty": "唐代", "content": "三日入厨下，洗手作羹汤。\n未谙姑食性，先遣小姑尝。"},
{"title": "诉衷情·青梅煮酒斗时新", "author": "晏殊", "dynasty": "宋代", "content": "青梅煮酒斗时新。\n天气欲残春。\n东城南陌花下，逢著意中人。\n回绣袂，展香茵。\n叙情亲。\n此情拚作，千尺游丝，惹住朝云。"},
{"title": "满庭芳·晓色云开", "author": "秦观", "dynasty": "宋代", "content": "晓色云开，春随人意，骤雨才过还晴。\n古台芳榭，飞燕蹴红英。\n舞困榆钱自落，秋千外、绿水桥平。\n东风里，朱门映柳，低按小秦筝。\n多情，行乐处，珠钿翠盖，玉辔红缨。\n渐酒空金榷，花困蓬瀛。\n豆蔻梢头旧恨，十年梦、屈指堪惊。\n凭阑久，疏烟淡日，寂寞下芜城。"},
{"title": "春思二首", "author": "贾至", "dynasty": "唐代", "content": "草色青青柳色黄，桃花历乱李花香。\n东风不为吹愁去，春日偏能惹恨长。\n红粉当垆弱柳垂，金花腊酒解酴醿。\n笙歌日暮能留客，醉杀长安轻薄儿。"},
{"title": "采桑子·那能寂寞芳菲节", "author": "纳兰性德", "dynasty": "清代", "content": "那能寂寞芳菲节，欲话生平。\n夜已三更。\n一阕悲歌泪暗零。\n须知秋叶春花促，点鬓星星。\n遇酒须倾，莫问千秋万岁名。"},
{"title": "春日独酌二首", "author": "李白", "dynasty": "唐代", "content": "东风扇淑气，水木荣春晖。\n白日照绿草，落花散且飞。\n孤云还空山，众鸟各已归。\n彼物皆有讬，吾生独无依。\n对此石上月，长歌醉芳菲。\n我有紫霞想，缅怀沧州间。\n且对一壶酒，澹然万事闲。\n横琴倚高松，把酒望远山。\n长空去鸟没，落日孤云还。\n但悲光景晚，宿昔成秋颜。"},
{"title": "春日杂咏", "author": "高珩", "dynasty": "明代", "content": "青山如黛远村东，嫩绿长溪柳絮风。\n鸟雀不知郊野好，穿花翻恋小庭中。"},
{"title": "咏蟹 / 咏螃蟹呈浙西从事", "author": "皮日休", "dynasty": "唐代", "content": "未游沧海早知名，有骨还从肉上生。\n莫道无心畏雷电，海龙王处也横行。"},
{"title": "栖禅暮归书所见二首", "author": "唐庚", "dynasty": "宋代", "content": "雨在时时黑，春归处处青。\n山深失小寺，湖尽得孤亭。\n春着湖烟腻，晴摇野水光。\n草青仍过雨，山紫更斜阳。"},
{"title": "听筝 / 鸣筝", "author": "李端", "dynasty": "唐代", "content": "鸣筝金粟柱，素手玉房前。\n欲得周郎顾，时时误拂弦。"},
{"title": "月夜与客饮酒杏花下", "author": "苏轼", "dynasty": "宋代", "content": "杏花飞帘散余春，明月入户寻幽人。\n褰衣步月踏花影，炯如流水涵青苹。\n花间置酒清香发，争挽长条落香雪。\n山城薄酒不堪饮，劝君且吸杯中月。\n洞箫声断月明中，惟忧月落酒杯空。\n明朝卷地春风恶，但见绿叶栖残红。"},
{"title": "咏梧桐", "author": "郑燮", "dynasty": "清代", "content": "高梧百尺夜苍苍，乱扫秋星落晓霜。\n如何不向西州植，倒挂绿毛幺凤皇。"},
{"title": "春晓", "author": "陆龟蒙", "dynasty": "唐代", "content": "春庭晓景别，清露花逦迤。\n黄蜂一过慵，夜夜栖香蕊。"},
{"title": "霜天晓角·桂花", "author": "谢懋", "dynasty": "宋代", "content": "绿云剪叶，低护黄金屑。\n占断花中声誉，香与韵、两清洁。\n胜绝，君听说。\n是他来处别。\n试看仙衣犹带，金庭露、玉阶月。"},
{"title": "清江引·春思", "author": "张可久", "dynasty": "元代", "content": "黄莺乱啼门外柳，雨细清明后。\n能消几日春，又是相思瘦。\n梨花小窗人病酒。"},
{"title": "琴赋", "author": "嵇康", "dynasty": "魏晋", "content": "余少好音声，长而玩之。\n以为物有盛衰，而此无变；滋味有厌，而此不倦。\n可以导养神气，宣和情志。\n处穷独而不闷者，莫近于音声也。\n是故复之而不足，则吟咏以肆志；吟咏之不足，则寄言以广意。\n然八音之器，歌舞之象，历世才士，并为之赋颂。\n其体制风流，莫不相袭。\n称其才干，则以危苦为上；赋其声音，则以悲哀为主；美其感化，则以垂涕为贵。\n丽则丽矣，然未尽其理也。\n推其所由，似原不解音声；览其旨趣，亦未达礼乐之情也。\n众器之中，琴德最优。\n故缀叙所怀，以为之赋。\n　　其辞曰：　　惟椅梧之所生兮，托峻岳之崇冈。\n披重壤以诞载兮，参辰极而高骧。\n含天地之醇和兮，吸日月之休光。\n郁纷纭以独茂兮。\n飞英蕤于昊苍。\n夕纳景于吁虞渊兮，旦晞干于九阳。\n经千载以待价兮，寂神跱而永康。\n且其山川形势，则盘纡隐深，磪嵬岑嵓。\n亘岭巉岩，岞崿岖崟。\n丹崖崄巇，青壁万寻。\n若乃重巘增起，偃蹇云覆。\n邈隆崇以极壮，崛巍巍而特秀。\n蒸灵液以播云，据神渊而吐溜。\n尔乃颠波奔突，狂赴争流。\n触岩抵隈，郁怒彪休。\n汹涌腾薄，奋沫扬涛。\n瀄汩澎湃，蜿蟺相纠。\n放肆大川，济乎中州。\n安回徐迈，寂尔长浮。\n澹乎洋洋，萦抱山丘。\n详观其区土之所产毓，奥宇之所宝殖，珍怪琅玕，瑶瑾翕赩，丛集累积，奂衍于其侧。\n若乃春兰被其东，沙棠殖其西。\n涓子宅其阳，玉醴涌其前。\n玄云荫其上，翔鸾集其巅。\n清露润其肤，惠风流其间。\n竦肃肃以静谧，密微微其清闲。\n夫所以经营其左右者，固以自然神丽，而足思愿爱乐矣。\n　　于是遁世之士，荣期绮季之畴，乃相与登飞梁，越幽壑，援琼枝，陟峻崿，以游乎其下。\n周旋永望，邈若凌飞，邪睨昆仑，俯阚海湄。\n指苍梧之迢递，临回江之威夷。\n悟时俗之多累，仰箕山之余辉。\n羡斯岳之弘敞，心慷慨以忘归。\n情舒放而远览，接轩辕之遗音。\n慕老童于騩隅，钦泰容之高吟。\n顾兹梧而兴虑，思假物以托心。\n乃斫孙枝，准量所任。\n至人摅思，制为雅琴。\n乃使离子督墨，匠石奋斤，夔襄荐法，般倕骋神。\n锼会裛厕，朗密调均。\n华绘雕琢，布藻垂文。\n错以犀象，籍以翠绿。\n弦以园客之丝，徽以钟山之玉。\n爰有龙凤之象，古人之形。\n伯牙挥手，钟期听声。\n华容灼爚，发采扬明，何其丽也！伶伦比律，田连操张。\n进御君子，新声憀亮，何其伟也！　　及其初调，则角羽俱起，宫徵相证，参发并趣，上下累应。\n踸踔磥硌，美声将兴，固以和昶而足耽矣。\n尔乃理正声，奏妙曲，扬白雪，发清角。\n纷淋浪以流离，奂淫衍而优渥。\n粲奕奕而高逝，驰岌岌以相属。\n沛腾遌而竞趣，翕韡晔而繁缛。\n状若崇山，又象流波。\n浩兮汤汤，郁兮峨峨。\n怫烦冤，纡余婆娑。\n陵纵播逸，霍濩纷葩。\n检容授节，应变合度。\n兢名擅业，安轨徐步。\n洋洋习习，声烈遐布。\n含显媚以送终，飘余响乎泰素。\n　　若乃高轩飞观，广夏闲房，冬夜肃清，朗月垂光，新衣翠粲，缨徽流芳。\n于是器冷弦调，心闲手敏。\n触Ⱨ如志，唯意所拟。\n初涉渌水，中奏清徵。\n雅昶唐尧，终咏微子。\n宽明弘润，优游躇跱。\n拊弦安歌，新声代起。\n歌曰：“凌扶摇兮憩瀛洲，要列子兮为好仇。\n餐沆瀣兮带朝霞，眇翩翩兮薄天游。\n齐万物兮超自得，委性命兮任去留。\n激清响以赴会，何弦歌之绸缪。\n”于是曲引向阑，众音将歇，改韵易调，奇弄乃发。\n扬和颜，攘皓腕。\n飞纤指以驰骛，纷；非夫至精者，不能与之析理也。\n若论其体势，详其风声，器和故响逸，张急故声清，间辽故音庳，弦长故徽鸣。\n性洁静以端理，含至德之和平。\n诚可以感荡心志，而发泄幽情矣！是故怀戚者闻之，莫不憯懔惨凄，愀怆伤心，含哀懊咿，不能自禁。\n其康乐者闻之，则欨愉欢释，抃舞踊溢，留连澜漫，嗢噱终日。\n若和平者听之，则怡养悦愉，淑穆玄真，恬虚乐古，弃事遗身。\n是以伯夷以之廉，颜回以之仁，比干以之忠，尾生以之信，惠施以之辩给，万石以之讷慎。\n其余触类而长，所致非一，同归殊途。\n或文或质，总中和以统物，咸日用而不失。\n其感人动物，盖亦弘矣。\n　　于时也，金石寝声，匏竹屏气，王豹辍讴，狄牙丧味。\n天吴踊跃于重渊，王乔披云而下坠。\n舞鸑鷟于庭阶，游女飘焉而来萃。\n感天地以致和，况蚑行之众类。\n嘉斯器之懿茂，咏兹文以自慰。\n永服御而不厌，信古今之所贵。\n　　乱曰：愔愔琴德，不可测兮；体清心远，邈难极兮；良质美手，遇今世兮；纷纶翕响，冠众艺兮；识音者希，孰能珍兮；能尽雅琴，唯至人兮！"},
{"title": "卖残牡丹", "author": "鱼玄机", "dynasty": "唐代", "content": "临风兴叹落花频，芳意潜消又一春。\n应为价高人不问，却缘香甚蝶难亲。\n红英只称生宫里，翠叶那堪染路尘。\n及至移根上林苑，王孙方恨买无因。"},
{"title": "浪淘沙", "author": "欧阳修", "dynasty": "宋代", "content": "今日北池游。\n漾漾轻舟。\n波光潋滟柳条柔。\n如此春来春又去，白了人头。\n好妓好歌喉。\n不醉难休。\n劝君满满酌金瓯。\n纵使花时常病酒，也是风流。"},
{"title": "咏初日", "author": "赵匡胤", "dynasty": "宋代", "content": "太阳初出光赫赫，千山万山如火发。\n一轮顷刻上天衢，逐退群星与残月。"},
{"title": "鹧鸪天·寻菊花无有戏作", "author": "辛弃疾", "dynasty": "宋代", "content": "掩鼻人间臭腐场，古来惟有酒偏香。\n自从来住云烟畔，直到而今歌舞忙。\n呼老伴，共秋光。\n黄花何处避重阳？要知烂熳开时节，直待西风一夜霜。"},
{"title": "严郑公宅同咏竹", "author": "杜甫", "dynasty": "唐代", "content": "绿竹半含箨，新梢才出墙。\n色侵书帙晚，阴过酒樽凉。\n雨洗娟娟净，风吹细细香。\n但令无剪伐，会见拂云长。"},
{"title": "咏雪", "author": "吴均", "dynasty": "南北朝", "content": "微风摇庭树，细雪下帘隙。\n萦空如雾转，凝阶似花积。\n不见杨柳春，徒见桂枝白。\n零泪无人道，相思空何益。"},
{"title": "牡丹", "author": "徐凝", "dynasty": "唐代", "content": "何人不爱牡丹花，占断城中好物华。\n疑是洛川神女作，千娇万态破朝霞。"},
{"title": "望海楼", "author": "米芾", "dynasty": "宋代", "content": "云间铁瓮近青天，缥缈飞楼百尺连。\n三峡江声流笔底，六朝帆影落樽前。\n几番画角催红日，无事沧州起白烟。\n忽忆赏心何处是？春风秋月两茫然。"},
{"title": "点绛唇·素香丁香", "author": "王十朋", "dynasty": "宋代", "content": "落木萧萧，琉璃叶下琼葩吐。\n素香柔树。\n雅称幽人趣。\n无意争先，梅蕊休相妒。\n含春雨。\n结愁千绪。\n似忆江南主。"},
{"title": "三月晦日赠刘评事 / 三月晦日送春", "author": "贾岛", "dynasty": "唐代", "content": "三月正当三十日，风光别我苦吟身。\n共君今夜不须睡，未到晓钟犹是春。"},
{"title": "望岳三首·其二", "author": "杜甫", "dynasty": "唐代", "content": "西岳崚嶒竦处尊，诸峰罗立似儿孙。\n安得仙人九节杖，拄到玉女洗头盆。\n车箱入谷无归路，箭栝通天有一门。\n稍待秋风凉冷后，高寻白帝问真源。"},
{"title": "齐天乐·蝉", "author": "王沂孙", "dynasty": "宋代", "content": "一襟余恨宫魂断，年年翠阴庭树。\n乍咽凉柯，还移暗叶，重把离愁深诉。\n西窗过雨。\n怪瑶佩流空，玉筝调柱。\n镜暗妆残，为谁娇鬓尚如许。\n铜仙铅泪似洗，叹携盘去远，难贮零露。\n病翼惊秋，枯形阅世，消得斜阳几度？馀音更苦。\n甚独抱清高，顿成凄楚？谩想熏风，柳丝千万缕。"},
{"title": "浣溪沙·杨花", "author": "陈子龙", "dynasty": "明代", "content": "百尺章台撩乱飞，重重帘幕弄春晖。\n怜他飘泊奈他飞。\n澹日滚残花影下，软风吹送玉楼西。\n天涯心事少人知。"},
{"title": "望江南·咏弦月", "author": "纳兰性德", "dynasty": "清代", "content": "初八月，半镜上青霄。\n斜倚画阑娇不语，暗移梅影过红桥，裙带北风飘。"},
{"title": "卜算子·新柳", "author": "纳兰性德", "dynasty": "清代", "content": "娇软不胜垂，瘦怯那禁舞。\n多事年年二月风，翦出鹅黄缕。\n一种可怜生，落日和烟雨。\n苏小门前长短条，即渐迷行处。"},
{"title": "定风波·红梅", "author": "苏轼", "dynasty": "宋代", "content": "好睡慵开莫厌迟。\n自怜冰脸不时宜。\n偶作小红桃杏色，闲雅，尚馀孤瘦雪霜姿。\n休把闲心随物态，何事，酒生微晕沁瑶肌。\n诗老不知梅格在，吟咏，更看绿叶与青枝。"},
{"title": "咏秋柳", "author": "纪映淮", "dynasty": "清代", "content": "栖鸦流水点秋光，爱此萧疏树几行。\n不与行人绾离别，赋成谢女雪飞香。"},
{"title": "南中咏雁诗", "author": "韦承庆", "dynasty": "唐代", "content": "万里人南去，三春雁北飞。\n不知何岁月，得与尔同归？"},
{"title": "品令·茶词", "author": "黄庭坚", "dynasty": "宋代", "content": "凤舞团团饼。\n恨分破、教孤令。\n金渠体净，只轮慢碾，玉尘光莹。\n汤响松风，早减了、二分酒病。\n味浓香永。\n醉乡路、成佳境。\n恰如灯下，故人万里，归来对影。\n口不能言，心下快活自省。"},
{"title": "岳阳楼", "author": "元稹", "dynasty": "唐代", "content": "岳阳楼上日衔窗，影到深潭赤玉幢。\n怅望残春万般意，满棂湖水入西江。"},
{"title": "古柏行", "author": "杜甫", "dynasty": "唐代", "content": "孔明庙前有老柏，柯如青铜根如石。\n霜皮溜雨四十围，黛色参天二千尺。\n君臣已与时际会，树木犹为人爱惜。\n云来气接巫峡长，月出寒通雪山白。\n忆昨路绕锦亭东，先主武侯同閟宫。\n崔嵬枝干郊原古，窈窕丹青户牖空。\n落落盘踞虽得地，冥冥孤高多烈风。\n扶持自是神明力，正直原因造化工。\n大厦如倾要梁栋，万牛回首丘山重。\n不露文章世已惊，未辞翦伐谁能送？苦心岂免容蝼蚁，香叶终经宿鸾凤。\n志士幽人莫怨嗟：古来材大难为用。"},
{"title": "咏白海棠", "author": "曹雪芹", "dynasty": "清代", "content": "秋容浅淡映重门，七节攒成雪满盆。\n出浴太真冰作影，捧心西子玉为魂。\n晓风不散愁千点，宿雨还添泪一痕。\n独倚画栏如有意，清砧怨笛送黄昏。"},
{"title": "念奴娇·插天翠柳", "author": "朱敦儒", "dynasty": "宋代", "content": "插天翠柳，被何人，推上一轮明月。\n照我藤床凉似水，飞入瑶台琼阙。\n雾冷笙箫，风轻环佩，玉锁无人掣。\n闲云收尽，海光天影相接。\n谁信有药长生，素娥新链就、飞霜凝雪。\n打碎珊瑚，争似看、仙桂扶疏横绝。\n洗尽凡心，满身清露，冷浸萧萧发。\n明朝尘世，记取休向人说。"},
{"title": "昭君怨·梅花", "author": "郑域", "dynasty": "宋代", "content": "道是花来春未。\n道是雪来香异。\n竹外一枝斜。\n野人家。\n冷落竹篱茅舍。\n富贵玉堂琼榭。\n两地不同栽。\n一般开。"},
{"title": "蟾宫曲·咏西湖", "author": "奥敦周卿", "dynasty": "元代", "content": "西湖烟水茫茫，百顷风潭，十里荷香。\n宜雨宜晴，宜西施淡抹浓妆。\n尾尾相衔画舫，尽欢声无日不笙簧。\n春暖花香，岁稔时康。\n真乃“上有天堂，下有苏杭。\n”"},
{"title": "点绛唇·梅", "author": "朱翌", "dynasty": "宋代", "content": "流水泠泠，断桥横路梅枝亚。\n雪花飞下，浑似江南画。\n白璧青钱，欲买春无价。\n归来也，风吹平野，一点香随马。"},
{"title": "读陆放翁集", "author": "梁启超", "dynasty": "近现代", "content": "诗界千年靡靡风，兵魂销尽国魂空。\n集中什九从军乐，亘古男儿一放翁。"},
{"title": "醉落魄·咏鹰", "author": "陈维崧", "dynasty": "清代", "content": "寒山几堵，风低削碎中原路。\n秋空一碧无今古，醉袒貂裘，略记寻呼处。\n男儿身手和谁赌。\n老来猛气还轩举。\n人间多少闲狐兔。\n月黑沙黄，此际偏思汝。"},
{"title": "对酒", "author": "秋瑾", "dynasty": "近现代", "content": "不惜千金买宝刀，貂裘换酒也堪豪。\n一腔热血勤珍重，洒去犹能化碧涛。"},
{"title": "柳枝词", "author": "何希尧", "dynasty": "唐代", "content": "大堤杨柳雨沉沉，万缕千条惹恨深。\n飞絮满天人去远，东风无力系春心。"},
{"title": "暗香疏影", "author": "姜夔", "dynasty": "宋代", "content": "辛亥之冬，予载雪诣石湖。\n止既月，授简索句，且征新声，作此两曲。\n石湖把玩不已，使工妓隶习之，音节谐婉，乃名之曰《暗香》《疏影》。\n　　暗香　　旧时月色，算几番照我，梅边吹笛。\n唤起玉人，不管清寒与攀摘。\n何逊而今渐老，都忘却春风词笔。\n但怪得竹外疏花，香冷入瑶席。\n江国，正寂寂。\n叹寄与路遥，夜雪初积。\n翠尊易泣，红萼无言耿相忆。\n长记曾携手处，千树压西湖寒碧。\n又片片、吹尽也，几时见得。\n　　疏影　　苔枝缀玉，有翠禽小小，枝上同宿。\n客里相逢，篱角黄昏，无言自倚修竹。\n昭君不惯胡沙远，但暗忆、江南江北。\n想佩环、月夜归来，化作此花幽独。\n犹记深宫旧事，那人正睡里，飞近蛾绿。\n莫似春风，不管盈盈，早与安排金屋。\n还教一片随波去，又却怨、玉龙哀曲。\n等恁时、重觅幽香，已入小窗横幅。"},
{"title": "红线毯", "author": "白居易", "dynasty": "唐代", "content": "红线毯，择茧缲丝清水煮，拣丝练线红蓝染。\n染为红线红于蓝，织作披香殿上毯。\n披香殿广十丈馀，红线织成可殿铺。\n彩丝茸茸香拂拂，线软花虚不胜物。\n美人蹋上歌舞来，罗袜绣鞋随步没。\n太原毯涩毳缕硬，蜀都褥薄锦花冷，不如此毯温且柔，年年十月来宣州。\n宣城太守加样织，自谓为臣能竭力。\n百夫同担进宫中，线厚丝多卷不得。\n宣城太守知不知，一丈毯，千两丝。\n地不知寒人要暖，少夺人衣作地衣。"},
{"title": "狱中赠邹容", "author": "章炳麟", "dynasty": "近现代", "content": "邹容吾小弟，被发下瀛州。\n快剪刀除辫，干牛肉作餱。\n英雄一入狱，天地亦悲秋。\n临命须掺手，乾坤只两头！"},
{"title": "田家行", "author": "王建", "dynasty": "唐代", "content": "男声欣欣女颜悦，人家不怨言语别。\n五月虽热麦风清，檐头索索缲车鸣。\n野蚕作茧人不取，叶间扑扑秋蛾生。\n麦收上场绢在轴，的知输得官家足。\n不望入口复上身，且免向城卖黄犊。\n回家衣食无厚薄，不见县门身即乐。"},
{"title": "踏莎行·雪中看梅花", "author": "王旭", "dynasty": "元代", "content": "两种风流，一家制作。\n雪花全似梅花萼。\n细看不是雪无香，天风吹得香零落。\n虽是一般，惟高一着。\n雪花不似梅花薄。\n梅花散彩向空山，雪花随意穿帘幕。"},
{"title": "田家词 / 田家行", "author": "元稹", "dynasty": "唐代", "content": "牛靿咤咤，田确确，旱块敲牛蹄趵趵。\n种得官仓珠颗谷，六十年来兵簇簇，日月食粮车辘辘。\n一日官军收海服，驱牛驾车食牛肉，归来攸得牛两角。\n重铸锄犁作斤，姑舂妇担去轮官，输官不足归卖屋。\n愿官早胜仇早覆，农死有儿牛有犊，不遣官军粮不足。"},
{"title": "上阳白发人", "author": "白居易", "dynasty": "唐代", "content": "上阳人，上阳人，红颜暗老白发新。\n绿衣监使守宫门，一闭上阳多少春。\n玄宗末岁初选入，入时十六今六十。\n同时采择百余人，零落年深残此身。\n忆昔吞悲别亲族，扶入车中不教哭。\n皆云入内便承恩，脸似芙蓉胸似玉。\n未容君王得见面，已被杨妃遥侧目。\n妒令潜配上阳宫，一生遂向空房宿。\n宿空房，秋夜长，夜长无寐天不明。\n耿耿残灯背壁影，萧萧暗雨打窗声。\n春日迟，日迟独坐天难暮。\n宫莺百啭愁厌闻，梁燕双栖老休妒。\n莺归燕去长悄然，春往秋来不记年。\n唯向深宫望明月，东西四五百回圆。\n今日宫中年最老，大家遥赐尚书号。\n小头鞵履窄衣裳，青黛点眉眉细长。\n外人不见见应笑，天宝末年时世妆。\n上阳人，苦最多。\n　少亦苦，老亦苦，少苦老苦两如何！君不见昔时吕向美人赋，又不见今日上阳白发歌！"},
{"title": "青楼曲二首", "author": "王昌龄", "dynasty": "唐代", "content": "白马金鞍从武皇，旌旗十万宿长杨。\n楼头小妇鸣筝坐，遥见飞尘入建章。\n驰道杨花满御沟，红妆缦绾上青楼。\n金章紫绶千馀骑，夫婿朝回初拜侯。"},
{"title": "织妇词", "author": "元稹", "dynasty": "唐代", "content": "织妇何太忙，蚕经三卧行欲老。\n蚕神女圣早成丝，今年丝税抽征早。\n早征非是官人恶，去岁官家事戎索。\n征人战苦束刀疮，主将勋高换罗幕。\n缫丝织帛犹努力，变缉撩机苦难织。\n东家头白双女儿，为解挑纹嫁不得。\n檐前袅袅游丝上，上有蜘蛛巧来往。\n羡他虫豸解缘天，能向虚空织罗网。"},
{"title": "御街行·街南绿树春饶絮", "author": "晏几道", "dynasty": "宋代", "content": "街南绿树春饶絮，雪满游春路。\n树头花艳杂娇云，树底人家朱户。\n北楼闲上，疏帘高卷，直见街南树。\n阑干倚尽犹慵去，几度黄昏雨。\n晚春盘马踏青苔，曾傍绿荫深驻。\n落花犹在，香屏空掩，人面知何处？"},
{"title": "更衣曲", "author": "刘禹锡", "dynasty": "唐代", "content": "博山炯炯吐香雾，红烛引至更衣处。\n夜如何其夜漫漫，邻鸡未鸣寒雁度。\n庭前雪压松桂丛，廊下点点悬纱笼。\n满堂醉客争笑语，嘈囋琵琶青幕中。"},
{"title": "狱中题壁", "author": "谭嗣同", "dynasty": "近现代", "content": "望门投止思张俭，忍死须臾待杜根。\n我自横刀向天笑，去留肝胆两昆仑。\n望门投趾怜张俭，直谏陈书愧杜根。\n手掷欧刀仰天笑，留将公罪后人论。"},
{"title": "农臣怨", "author": "元结", "dynasty": "唐代", "content": "农臣何所怨，乃欲干人主。\n不识天地心，徒然怨风雨。\n将论草木患，欲说昆虫苦。\n巡回宫阙傍，其意无由吐。\n一朝哭都市，泪尽归田亩。\n谣颂若采之，此言当可取。"},
{"title": "菩萨蛮·归鸿声断残云碧", "author": "李清照", "dynasty": "宋代", "content": "归鸿声断残云碧。\n背窗雪落炉烟直。\n烛底凤钗明。\n钗头人胜轻。\n角声催晓漏。\n曙色回牛斗。\n春意看花难。\n西风留旧寒。"},
{"title": "诉衷情·小桃灼灼柳鬖鬖", "author": "黄庭坚", "dynasty": "宋代", "content": "小桃灼灼柳鬖鬖，春色满江南。\n雨晴风暖烟淡，天气正醺酣。\n山泼黛，水挼蓝，翠相搀。\n歌楼酒旆，故故招人，权典青衫。"},
{"title": "一剪梅·漠漠春阴酒半酣", "author": "佚名", "dynasty": "宋代", "content": "漠漠春阴酒半酣。\n风透春衫，雨透春衫。\n人家蚕事欲眠三。\n桑满筐篮，柘满筐篮。\n先自离怀百不堪。\n樯燕呢喃，梁燕呢喃。\n篝灯强把锦书看。\n人在江南，心在江南。"},
{"title": "杜陵叟", "author": "白居易", "dynasty": "唐代", "content": "杜陵叟，杜陵居，岁种薄田一顷余。\n三月无雨旱风起，麦苗不秀多黄死。\n九月降霜秋早寒，禾穗未熟皆青乾。\n长吏明知不申破，急敛暴征求考课。\n典桑卖地纳官租，明年衣食将何如？剥我身上帛，夺我口中粟。\n虐人害物即豺狼，何必钩爪锯牙食人肉？不知何人奏皇帝，帝心恻隐知人弊。\n白麻纸上书德音，京畿尽放今年税。\n昨日里胥方到门，手持敕牒榜乡村。\n十家租税九家毕，虚受吾君蠲免恩。"},
{"title": "堤上行二首", "author": "刘禹锡", "dynasty": "唐代", "content": "酒旗相望大堤头，堤下连樯堤上楼。\n日暮行人争渡急，桨声幽轧满中流。\n江南江北望烟波，入夜行人相应歌。\n《桃叶》传情《竹枝》怨，水流无限月明多。"},
{"title": "春雨", "author": "徐凝", "dynasty": "唐代", "content": "花时闷见联绵雨，云入人家水毁堤。\n昨日春风源上路，可怜红锦枉抛泥。"},
{"title": "早朝大明宫呈两省僚友", "author": "贾至", "dynasty": "唐代", "content": "银烛朝天紫陌长，禁城春色晓苍苍。\n千条弱柳垂青琐，百啭流莺满建章。\n剑佩声随玉墀步，衣冠身惹御炉香。\n共沐恩波凤池上，朝朝染翰侍君王。"},
{"title": "羁春", "author": "王勃", "dynasty": "唐代", "content": "客心千里倦，春事一朝归。\n还伤北园里，重见落花飞。"},
{"title": "虞美人·雨后同干誉才卿置酒来禽花下作", "author": "叶梦得", "dynasty": "宋代", "content": "落花已作风前舞。\n又送黄昏雨。\n晓来庭院半残红。\n惟有游丝千丈、罥晴空。\n殷勤花下同携手。\n更尽杯中酒。\n美人不用敛蛾眉。\n我亦多情无奈、酒阑时。"},
{"title": "早春寄王汉阳", "author": "李白", "dynasty": "唐代", "content": "闻道春还未相识，走傍寒梅访消息。\n昨夜东风入武阳，陌头杨柳黄金色。\n碧水浩浩云茫茫，美人不来空断肠。\n预拂青山一片石，与君连日醉壶觞。"},
{"title": "落日忆山中", "author": "李白", "dynasty": "唐代", "content": "雨后烟景绿，晴天散馀霞。\n东风随春归，发我枝上花。\n花落时欲暮，见此令人嗟。\n愿游名山去，学道飞丹砂。"},
{"title": "阮郎归·呈郑王十二弟", "author": "李煜", "dynasty": "五代", "content": "东风吹水日衔山，春来长是闲。\n落花狼藉酒阑珊，笙歌醉梦间。\n佩声悄，晚妆残，凭谁整翠鬟？留连光景惜朱颜，黄昏独倚阑。"},
{"title": "春思", "author": "方岳", "dynasty": "宋代", "content": "春风多可太忙生，长共花边柳外行。\n与燕作泥蜂酿蜜，才吹小雨又须晴。"},
{"title": "点绛唇·一夜东风", "author": "曾允元", "dynasty": "宋代", "content": "一夜东风，枕边吹散愁多少。\n数声啼鸟。\n梦转纱窗晓。\n来是春初，去是春将老。\n长亭道。\n一般芳草。\n只有归时好。"},
{"title": "玉楼春·东风又作无情计", "author": "晏几道", "dynasty": "宋代", "content": "东风又作无情计，艳粉娇红吹满地。\n碧楼帘影不遮愁，还似去年今日意。\n谁知错管春残事，到处登临曾费泪。\n此时金盏直须深，看尽落花能几醉！"},
{"title": "戏题盘石", "author": "王维", "dynasty": "唐代", "content": "可怜盘石临泉水，复有垂杨拂酒杯。\n若道春风不解意，何因吹送落花来。"},
{"title": "木兰花慢·西湖送春", "author": "梁曾", "dynasty": "元代", "content": "问花花不语，为谁落，为谁开。\n算春色三分，半随流水，半入尘埃。\n人生能几欢笑，但相逢、尊酒莫相催。\n千古幕天席地，一春翠绕珠围。\n彩云回首暗高台。\n烟树渺吟怀。\n拚一醉留春，留春不住，醉里春归。\n西楼半帘斜日，怪衔春、燕子却飞来。\n一枕青楼好梦，又教风雨惊回。"},
{"title": "次元明韵寄子由", "author": "黄庭坚", "dynasty": "宋代", "content": "半世交亲随逝水，几人图画入凌烟？春风春雨花经眼，江北江南水拍天。\n欲解铜章行问道，定知石友许忘年。\n脊令各有思归恨，日月相催雪满颠。"},
{"title": "春草宫怀古", "author": "刘长卿", "dynasty": "唐代", "content": "君王不可见，芳草旧宫春。\n犹带罗裙色，青青向楚人。"},
{"title": "曲江对雨", "author": "杜甫", "dynasty": "唐代", "content": "城上春云覆苑墙，江亭晚色静年芳。\n林花著雨燕脂落，水荇牵风翠带长。\n龙武新军深驻辇，芙蓉别殿谩焚香。\n何时诏此金钱会，暂醉佳人锦瑟旁。"},
{"title": "代春怨", "author": "刘方平", "dynasty": "唐代", "content": "朝日残莺伴妾啼，开帘只见草萋萋。\n庭前时有东风入，杨柳千条尽向西。"},
{"title": "春江花月夜二首", "author": "张子容", "dynasty": "唐代", "content": "林花发岸口，气色动江新。\n此夜江中月，流光花上春。\n分明石潭里，宜照浣纱人。\n交甫怜瑶珮，仙妃难重期。\n沉沉绿江晚，惆怅碧云姿。\n初逢花上月，言是弄珠时。"},
{"title": "江城子·赏春", "author": "朱淑真", "dynasty": "宋代", "content": "斜风细雨作春寒，对尊前，忆前欢。\n曾把梨花，寂寞泪阑干。\n芳草断烟南浦路，和别泪，看青山。\n昨宵结得梦夤缘，水云间，悄无言。\n争奈醒来，愁恨又依然。\n展转衾裯空懊恼，天易见，见伊难。"},
{"title": "浪淘沙·小绿间长红", "author": "晏几道", "dynasty": "宋代", "content": "小绿间长红，露蕊烟丛。\n花开花落昔年同。\n惟恨花前携手处，往事成空。\n山远水重重，一笑难逢。\n已拚长在别离中。\n霜鬓知他从此去，几度春风。"},
{"title": "青玉案·一年春事都来几", "author": "欧阳修", "dynasty": "宋代", "content": "一年春事都来几，早过了、三之二。\n绿暗红嫣浑可事。\n绿杨庭院，暖风帘幕，有个人憔悴。\n买花载酒长安市，又争似、家山见桃李。\n不枉东风吹客泪。\n相思难表，梦魂无据，惟有归来是。"},
{"title": "清平乐·春风依旧", "author": "赵令畤", "dynasty": "宋代", "content": "春风依旧，著意隋堤柳。\n搓得鹅儿黄欲就，天气清明时候。\n去年紫陌青门，今宵雨魄云魂。\n断送一生憔悴，只消几个黄昏？"},
{"title": "春远 / 春运", "author": "杜甫", "dynasty": "唐代", "content": "肃肃花絮晚，菲菲红素轻。\n日长唯鸟雀，春远独柴荆。\n数有关中乱，何曾剑外清。\n故乡归不得，地入亚夫营。"},
{"title": "点绛唇·红杏飘香", "author": "苏轼", "dynasty": "宋代", "content": "红杏飘香，柳含烟翠拖轻缕。\n水边朱户。\n尽卷黄昏雨。\n烛影摇风，一枕伤春绪。\n归不去。\n凤楼何处。\n芳草迷归路。"},
{"title": "子夜四时歌·春林花多媚", "author": "佚名", "dynasty": "南北朝", "content": "春林花多媚，春鸟意多哀。\n春风复多情，吹我罗裳开。"},
{"title": "柳州二月榕叶落尽偶题", "author": "柳宗元", "dynasty": "唐代", "content": "宦情羁思共凄凄，春半如秋意转迷。\n山城过雨百花尽，榕叶满庭莺乱啼。"},
{"title": "惜春词", "author": "温庭筠", "dynasty": "唐代", "content": "百舌问花花不语，低回似恨横塘雨。\n蜂争粉蕊蝶分香，不似垂杨惜金缕。\n愿君留得长妖韶，莫逐东风还荡摇。\n秦女含颦向烟月，愁红带露空迢迢。"},
{"title": "玉楼春·红酥肯放琼苞碎", "author": "李清照", "dynasty": "宋代", "content": "红酥肯放琼苞碎。\n探著南枝开遍未。\n不知酝藉几多香，但见包藏无限意。\n道人憔悴春窗底。\n闷损阑干愁不倚。\n要来小酌便来休，未必明朝风不起。"},
{"title": "采桑子·冷香萦遍红桥梦", "author": "纳兰性德", "dynasty": "清代", "content": "冷香萦遍红桥梦，梦觉城笳。\n月上桃花，雨歇春寒燕子家。\n箜篌别后谁能鼓，肠断天涯。\n暗损韶华，一缕茶烟透碧纱。"},
{"title": "春思", "author": "皇甫冉", "dynasty": "唐代", "content": "莺啼燕语报新年，马邑龙堆路几千。\n家住层城临汉苑，心随明月到胡天。\n机中锦字论长恨，楼上花枝笑独眠。\n为问元戎窦车骑，何时返旆勒燕然。"},
{"title": "小重山·春到长门春草青", "author": "李清照", "dynasty": "宋代", "content": "春到长门春草青，江梅些子破，未开匀。\n碧云笼碾玉成尘，留晓梦，惊破一瓯春。\n花影压重门，疏帘铺淡月，好黄昏。\n二年三度负东君，归来也，著意过今春。"},
{"title": "菊", "author": "郑谷", "dynasty": "唐代", "content": "王孙莫把比蓬蒿，九日枝枝近鬓毛。\n露湿秋香满池岸，由来不羡瓦松高。"},
{"title": "题三义塔", "author": "鲁迅", "dynasty": "近现代", "content": "三义塔者，中国上海闸北三义里遗鸠埋骨之塔也，在日本，农人共建。\n奔霆飞熛歼人子，败井颓垣剩饿鸠。\n偶值大心离火宅，终遗高塔念瀛洲。\n精禽梦觉仍衔石，斗士诚坚共抗流。\n度尽劫波兄弟在，相逢一笑泯恩仇。\n西村博士于上海战后得丧家之鸠，持归养之，初亦相安，而终化去。\n建塔以藏，且征题咏，率成一律，聊答遐情云尔。"},
{"title": "三月晦日偶题", "author": "秦观", "dynasty": "宋代", "content": "节物相催各自新，痴心儿女挽留春。\n芳菲歇去何须恨，夏木阴阴正可人。"},
{"title": "摊破浣溪沙·揉破黄金万点轻", "author": "李清照", "dynasty": "宋代", "content": "揉破黄金万点轻。\n剪成碧玉叶层层。\n风度精神如彦辅，大鲜明。\n梅蕊重重何俗甚，丁香千结苦粗生。\n熏透愁人千里梦，却无情。"},
{"title": "无俗念·灵虚宫梨花词", "author": "丘处机", "dynasty": "宋代", "content": "春游浩荡，是年年、寒食梨花时节。\n白锦无纹香烂漫，玉树琼葩堆雪。\n静夜沉沉，浮光霭霭，冷浸溶溶月。\n人间天上，烂银霞照通彻。\n浑似姑射真人，天姿灵秀，意气舒高洁。\n万化参差谁信道，不与群芳同列。\n浩气清英，仙材卓荦，下土难分别。\n瑶台归去，洞天方看清绝。"},
{"title": "未展芭蕉", "author": "钱珝", "dynasty": "唐代", "content": "冷烛无烟绿蜡干，芳心犹卷怯春寒。\n一缄书札藏何事，会被东风暗拆看。"},
{"title": "江神子·赋梅寄余叔良", "author": "辛弃疾", "dynasty": "宋代", "content": "暗香横路雪垂垂。\n晚风吹。\n晓风吹。\n花意争春，先出岁寒枝。\n毕竟一年春事了，缘太早，却成迟。\n未应全是雪霜姿。\n欲开时。\n未开时。\n粉面朱唇，一半点胭脂。\n醉里谤花花莫恨，浑冷淡，有谁知。"},
{"title": "观放白鹰二首", "author": "李白", "dynasty": "唐代", "content": "八月边风高，胡鹰白锦毛。\n孤飞一片雪，百里见秋毫。\n寒冬十二月，苍鹰八九毛。\n寄言燕雀莫相啅，自有云霄万里高。"},
{"title": "李都尉古剑", "author": "白居易", "dynasty": "唐代", "content": "古剑寒黯黯，铸来几千秋。\n白光纳日月，紫气排斗牛。\n有客借一观，爱之不敢求。\n湛然玉匣中，秋水澄不流。\n至宝有本性，精刚无与俦。\n可使寸寸折，不能绕指柔。\n愿快直士心，将断佞臣头。\n不愿报小怨，夜半刺私仇。\n劝君慎所用，无作神兵羞。"},
{"title": "清平乐·雪", "author": "孙道绚", "dynasty": "宋代", "content": "悠悠飏飏，做尽轻模样。\n半夜萧萧窗外响，多在梅边竹上。\n朱楼向晓帘开，六花片片飞来。\n无奈熏炉烟雾，腾腾扶上金钗。"},
{"title": "洞仙歌·咏柳", "author": "苏轼", "dynasty": "宋代", "content": "江南腊尽，早梅花开后，分付新春与垂柳。\n细腰肢自有入格风流，仍更是、骨体清英雅秀。\n永丰坊那畔，尽日无人，谁见金丝弄晴昼？断肠是飞絮时，绿叶成阴，无个事、一成消瘦。\n又莫是东风逐君来，便吹散眉间一点春皱。"},
{"title": "腊前月季", "author": "杨万里", "dynasty": "宋代", "content": "只道花无十日红，此花无日不春风。\n一尖已剥胭脂笔，四破犹包翡翠茸。\n别有香超桃李外，更同梅斗雪霜中。\n折来喜作新年看，忘却今晨是季冬。"},
{"title": "钴鉧潭西小丘记", "author": "柳宗元", "dynasty": "唐代", "content": "得西山后八日，寻山口西北道二百步，又得钴鉧潭。\n西二十五步，当湍而浚者为鱼梁。\n梁之上有丘焉，生竹树。\n其石之突怒偃蹇，负土而出，争为奇状者，殆不可数。\n其嵚然相累而下者，若牛马之饮于溪；其冲然角列而上者，若熊罴之登于山。\n　　丘之小不能一亩，可以笼而有之。\n问其主，曰：“唐氏之弃地，货而不售。\n”问其价，曰：“止四百。\n”余怜而售之。\n李深源、元克己时同游，皆大喜，出自意外。\n即更取器用，铲刈秽草，伐去恶木，烈火而焚之。\n嘉木立，美竹露，奇石显。\n由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。\n枕席而卧，则清泠之状与目谋，瀯瀯之声与耳谋，悠然而虚者与神谋，渊然而静者与心谋。\n不匝旬而得异地者二，虽古好事之士，或未能至焉。\n　　噫！以兹丘之胜，致之沣、镐、鄠、杜，则贵游之士争买者，日增千金而愈不可得。\n今弃是州也，农夫渔父，过而陋之，贾四百，连岁不能售。\n而我与深源、克己独喜得之，是其果有遭乎！书于石，所以贺兹丘之遭也。"},
{"title": "螃蟹咏", "author": "曹雪芹", "dynasty": "清代", "content": "持螯更喜桂阴凉，泼醋擂姜兴欲狂。\n饕餮王孙应有酒，横行公子竟无肠。\n脐间积冷谗忘忌，指上沾腥洗尚香。\n原为世人美口腹，坡仙曾笑一生忙。"},
{"title": "子夜四时歌·渊冰厚三尺", "author": "佚名", "dynasty": "南北朝", "content": "渊冰厚三尺，素雪覆千里。\n我心如松柏，君情复何似？"},
{"title": "香菱咏月·其三", "author": "曹雪芹", "dynasty": "清代", "content": "精华欲掩料应难，影自娟娟魄自寒。\n一片砧敲千里白，半轮鸡唱五更残。\n绿蓑江上秋闻笛，红袖楼头夜倚栏。\n博得嫦娥应借问，缘何不使永团圆。"},
{"title": "莲藕花叶图", "author": "吴师道", "dynasty": "元代", "content": "玉雪窍玲珑，纷披绿映红。\n生生无限意，只在苦心中。"},
{"title": "红牡丹", "author": "王维", "dynasty": "唐代", "content": "绿艳闲且静，红衣浅复深。\n花心愁欲断，春色岂知心。"},
{"title": "题小松", "author": "李商隐", "dynasty": "唐代", "content": "怜君孤秀植庭中，细叶轻阴满座风。\n桃李盛时虽寂寞，雪霜多后始青葱。\n一年几变枯荣事，百尺方资柱石功。\n为谢西园车马客，定悲摇落尽成空。"},
{"title": "牡丹", "author": "李商隐", "dynasty": "唐代", "content": "锦帏初卷卫夫人，绣被犹堆越鄂君。\n垂手乱翻雕玉佩，折腰争舞郁金裙。\n石家蜡烛何曾剪，荀令香炉可待熏。\n我是梦中传彩笔，欲书花叶寄朝云。"},
{"title": "王充道送水仙花五十支", "author": "黄庭坚", "dynasty": "宋代", "content": "凌波仙子生尘袜，水上轻盈步微月。\n是谁招此断肠魂，种作寒花寄愁绝。\n含香体素欲倾城，山矾是弟梅是兄。\n坐对真成被花恼，出门一笑大江横。"},
{"title": "南轩松", "author": "李白", "dynasty": "唐代", "content": "南轩有孤松，柯叶自绵幂。\n清风无闲时，潇洒终日夕。\n阴生古苔绿，色染秋烟碧。\n何当凌云霄，直上数千尺。"},
{"title": "薛宝钗咏白海棠", "author": "曹雪芹", "dynasty": "清代", "content": "珍重芳姿昼掩门，自携手瓮灌苔盆。\n胭脂洗出秋阶影，冰雪招来露砌魂。\n淡极始知花更艳，愁多焉得玉无痕。\n欲偿白帝宜清洁，不语婷婷日又昏。"},
{"title": "咏牡丹", "author": "王溥", "dynasty": "宋代", "content": "枣花至小能成实，桑叶虽柔解吐丝。\n堪笑牡丹如斗大，不成一事又空枝。"},
{"title": "出车", "author": "佚名", "dynasty": "先秦", "content": "我出我车，于彼牧矣。\n自天子所，谓我来矣。\n召彼仆夫，谓之载矣。\n王事多难，维其棘矣。\n我出我车，于彼郊矣。\n设此旐矣，建彼旄矣。\n彼旟旐斯，胡不旆旆？忧心悄悄，仆夫况瘁。\n王命南仲，往城于方。\n出车彭彭，旂旐央央。\n天子命我，城彼朔方。\n赫赫南仲，玁狁于襄。\n昔我往矣，黍稷方华。\n今我来思，雨雪载途。\n王事多难，不遑启居。\n岂不怀归？畏此简书。\n喓喓草虫，趯趯阜螽。\n未见君子，忧心忡忡。\n既见君子，我心则降。\n赫赫南仲，薄伐西戎。\n春日迟迟，卉木萋萋。\n仓庚喈喈，采蘩祁祁。\n执讯获丑，薄言还归。\n赫赫南仲，玁狁于夷。"},
{"title": "点绛唇·咏梅月", "author": "陈亮", "dynasty": "宋代", "content": "一夜相思，水边清浅横枝瘦。\n小窗如昼，情共香俱透。\n清入梦魂，千里人长久。\n君知否？雨僝云僽，格调还依旧。"},
{"title": "天保", "author": "佚名", "dynasty": "先秦", "content": "天保定尔，亦孔之固。\n俾尔单厚，何福不除？俾尔多益，以莫不庶。\n天保定尔，俾尔戬穀。\n罄无不宜，受天百禄。\n降尔遐福，维日不足。\n天保定尔，以莫不兴。\n如山如阜，如冈如陵，如川之方至，以莫不增。\n吉蠲为饎，是用孝享。\n禴祠烝尝，于公先王。\n君曰：卜尔，万寿无疆。\n神之吊矣，诒尔多福。\n民之质矣，日用饮食。\n群黎百姓，遍为尔德。\n如月之恒，如日之升。\n如南山之寿，不骞不崩。\n如松柏之茂，无不尔或承。"},
{"title": "咏史", "author": "龚自珍", "dynasty": "清代", "content": "金粉东南十五州，万重恩怨属名流。\n牢盆狎客操全算，团扇才人踞上游。\n避席畏闻文字狱，著书都为稻粱谋。\n田横五百人安在，难道归来尽列侯？"},
{"title": "鹧鸪天·赏荷", "author": "蔡松年", "dynasty": "宋代", "content": "秀樾横塘十里香，水花晚色静年芳。\n胭脂雪瘦熏沉水，翡翠盘高走夜光。\n山黛远，月波长，暮云秋影蘸潇湘。\n醉魂应逐凌波梦，分付西风此夜凉。"},
{"title": "别老母", "author": "黄景仁", "dynasty": "清代", "content": "搴帷拜母河梁去，白发愁看泪眼枯。\n惨惨柴门风雪夜，此时有子不如无。"},
{"title": "杕杜", "author": "佚名", "dynasty": "先秦", "content": "有杕之杜，有睆其实。\n王事靡盬，继嗣我日。\n日月阳止，女心伤止，征夫遑止。\n有杕之杜，其叶萋萋。\n王事靡盬，我心伤悲。\n卉木萋止，女心悲止，征夫归止！陟彼北山，言采其杞。\n王事靡盬，忧我父母。\n檀车幝幝，四牡痯痯，征夫不远！匪载匪来，忧心孔疚。\n期逝不至，而多为恤。\n卜筮偕止，会言近止，征夫迩止。"},
{"title": "论诗五首·其二", "author": "赵翼", "dynasty": "清代", "content": "李杜诗篇万口传，至今已觉不新鲜。\n江山代有才人出，各领风骚数百年。"},
{"title": "咏雨", "author": "李世民", "dynasty": "唐代", "content": "罩云飘远岫，喷雨泛长河。\n低飞昏岭腹，斜足洒岩阿。\n泫丛珠缔叶，起溜镜图波。\n濛柳添丝密，含吹织空罗。"},
{"title": "咏山泉 / 山中流泉", "author": "储光羲", "dynasty": "唐代", "content": "山中有流水，借问不知名。\n映地为天色，飞空作雨声。\n转来深涧满，分出小池平。\n恬澹无人见，年年长自清。"},
{"title": "鱼丽", "author": "佚名", "dynasty": "先秦", "content": "鱼丽于罶，鲿鲨。\n君子有酒，旨且多。\n鱼丽于罶，鲂鳢。\n君子有酒，多且旨。\n鱼丽于罶，鰋鲤。\n君子有酒，旨且有。\n物其多矣，维其嘉矣！物其旨矣，维其偕矣！物其有矣，维其时矣！"},
{"title": "感旧四首", "author": "黄景仁", "dynasty": "清代", "content": "大道青楼望不遮，年时系马醉流霞。\n风前带是同心结，杯底人如解语花。\n下杜城边南北路，上阑门外去来车。\n匆匆觉得扬州梦，检点闲愁在鬓华。\n唤起窗前尚宿酲，啼鹃催去又声声。\n丹青旧誓相如札，禅榻经时杜牧情。\n别后相思空一水，重来回首已三生。\n云阶月地依然在，细逐空香百遍行。\n遮莫临行念我频，竹枝留涴泪痕新。\n多缘刺史无坚约，岂视萧郎作路人。\n望里彩云疑冉冉，愁边春水故粼粼。\n珊瑚百尺珠千斛，难换罗敷未嫁身。\n从此音尘各悄然，春山如黛草如烟。\n泪添吴苑三更雨，恨惹邮亭一夜眠。\n讵有青马缄别句，聊将锦瑟记流年。\n他时脱便微之过，百转千回只自怜。"},
{"title": "岁暮到家 / 岁末到家", "author": "蒋士铨", "dynasty": "清代", "content": "爱子心无尽，归家喜及辰。\n寒衣针线密，家信墨痕新。\n见面怜清瘦，呼儿问苦辛。\n低徊愧人子，不敢叹风尘。"},
{"title": "富春至严陵山水甚佳", "author": "纪昀", "dynasty": "清代", "content": "浓似春云淡似烟，参差绿到大江边。\n斜阳流水推篷坐，翠色随人欲上船。"},
{"title": "山行杂咏", "author": "袁枚", "dynasty": "清代", "content": "十里崎岖半里平，一峰才送一峰迎。\n青山似茧将人裹，不信前头有路行。"},
{"title": "遣兴", "author": "袁枚", "dynasty": "清代", "content": "爱好由来下笔难，一诗千改始心安。\n阿婆还似初笄女，头未梳成不许看。"},
{"title": "马嵬", "author": "袁枚", "dynasty": "清代", "content": "莫唱当年长恨歌，人间亦自有银河。\n石壕村里夫妻别，泪比长生殿上多。"},
{"title": "萤火", "author": "赵执信", "dynasty": "清代", "content": "和雨还穿户，经风忽过墙。\n虽缘草成质，不借月为光。\n解识幽人意，请今聊处囊。\n君看落空阔，何异大星芒。"},
{"title": "卜算子·悼国际共产主义战士艾地同志", "author": "毛泽东", "dynasty": "近现代", "content": "疏枝立寒窗，笑在百花前。\n奈何笑容难为久，春来反凋残。\n　残固不堪残，何须自寻烦？花落自有花开日，蓄芳待来年。"},
{"title": "渔家·卖得鲜鱼二百钱", "author": "郑燮", "dynasty": "清代", "content": "卖得鲜鱼二百钱，籴粮炊饭放归船。\n拔来湿苇烧难着，晒在垂杨古岸边。"},
{"title": "山行·布谷飞飞劝早耕", "author": "姚鼐", "dynasty": "清代", "content": "布谷飞飞劝早耕，舂锄扑扑趁春晴。\n千层石树遥行路，一带山田放水声。"},
{"title": "偶然作", "author": "屈复", "dynasty": "清代", "content": "百金买骏马，千金买美人；万金买高爵，何处买青春？"},
{"title": "灵隐寺月夜", "author": "厉鹗", "dynasty": "清代", "content": "夜寒香界白，涧曲寺门通。\n月在众峰顶，泉流乱叶中。\n一灯群动息，孤磬四天空。\n归路畏逢虎，况闻岩下风。"},
{"title": "夜过借园见主人坐月下吹笛", "author": "袁枚", "dynasty": "清代", "content": "秋夜访秋士，先闻水上音。\n半天凉月色，一笛酒人心。\n响遏碧云近，香传红藕深。\n相逢清露下，流影湿衣襟。"},
{"title": "真州绝句", "author": "王士祯", "dynasty": "清代", "content": "江干多是钓人居，柳陌菱塘一带疏。\n好是日斜风定后，半江红树卖鲈鱼。"},
{"title": "过许州", "author": "沈德潜", "dynasty": "清代", "content": "到处陂塘决决流，垂杨百里罨平畴。\n行人便觉须眉绿，一路蝉声过许州。"},
{"title": "出居庸关", "author": "朱彝尊", "dynasty": "清代", "content": "居庸关上子规啼，饮马流泉落日低。\n雨雪自飞千嶂外，榆林只隔数峰西。"},
{"title": "闻鹧鸪", "author": "尤侗", "dynasty": "清代", "content": "鹧鸪声里夕阳西，陌上征人首尽低。\n遍地关山行不得，为谁辛苦尽情啼？"},
{"title": "闯王", "author": "佚名", "dynasty": "明代", "content": "朝求升，暮求合，近来贫汉难存活。\n早早开门拜闯王，管教大小都欢悦。\n杀牛羊，备酒浆，开了城门迎闯王，闯王来了不纳粮。\n吃他娘，着她娘，吃着不够有闯王。\n不当差，不纳粮，大家快活过一场。"},
{"title": "过湖北山家", "author": "施闰章", "dynasty": "清代", "content": "路回临石岸，树老出墙根。\n野水合诸涧，桃花成一村。\n呼鸡过篱栅，行酒尽儿孙。\n老矣吾将隐，前峰恰对门。"},
{"title": "渡易水", "author": "陈子龙", "dynasty": "明代", "content": "并刀昨夜匣中鸣，燕赵悲歌最不平；易水潺湲云草碧，可怜无处送荆卿！"},
{"title": "阻雪", "author": "吴伟业", "dynasty": "清代", "content": "关山虽胜路难堪，才上征鞍又解骖。\n十丈黄尘千尺雪，可知俱不似江南。"},
{"title": "征妇怨", "author": "张籍", "dynasty": "唐代", "content": "九月匈奴杀边将，汉军全没辽水上。\n万里无人收白骨，家家城下招魂葬。\n妇人依倚子与夫，同居贫贱心亦舒。\n夫死战场子在腹，妾身虽存如昼烛。"},
{"title": "自湘东驿遵陆至芦溪", "author": "查慎行", "dynasty": "清代", "content": "黄花古渡接芦溪，行过萍乡路渐低。\n吠犬鸣鸡村远近，乳鹅新鸭岸东西。\n丝缫细雨沾衣润，刀剪良苗出水齐。\n犹与湖南风土近，春深无处不耕犁。"},
{"title": "塞下曲", "author": "王昌龄", "dynasty": "唐代", "content": "饮马渡秋水，水寒风似刀。\n平沙日未没，黯黯见临洮。\n昔日长城战，咸言意气高。\n黄尘足今古，白骨乱蓬蒿。"},
{"title": "塞下曲·秋风夜渡河", "author": "王昌龄", "dynasty": "唐代", "content": "秋风夜渡河，吹却雁门桑。\n遥见胡地猎，鞴马宿严霜。\n五道分兵去，孤军百战场。\n功多翻下狱，士卒但心伤。"},
{"title": "秣陵怀古", "author": "纳兰性德", "dynasty": "清代", "content": "山色江声共寂寥，十三陵树晚萧萧。\n中原事业如江左，芳草何须怨六朝。"},
{"title": "节妇吟·寄东平李司空师道", "author": "张籍", "dynasty": "唐代", "content": "君知妾有夫，赠妾双明珠。\n感君缠绵意，系在红罗襦。\n妾家高楼连苑起，良人执戟明光里。\n知君用心如日月，事夫誓拟同生死。\n还君明珠双泪垂，恨不相逢未嫁时。"},
{"title": "塞下曲六首", "author": "李白", "dynasty": "唐代", "content": "五月天山雪，无花只有寒。\n笛中闻折柳，春色未曾看。\n晓战随金鼓，宵眠抱玉鞍。\n愿将腰下剑，直为斩楼兰。\n天兵下北荒，胡马欲南饮。\n横戈从百战，直为衔恩甚。\n握雪海上餐，拂沙陇头寝。\n何当破月氏，然后方高枕。\n骏马似风飙，鸣鞭出渭桥。\n弯弓辞汉月，插羽破天骄。\n阵解星芒尽，营空海雾消。\n功成画麟阁，独有霍嫖姚。\n白马黄金塞，云砂绕梦思。\n那堪愁苦节，远忆边城儿。\n萤飞秋窗满，月度霜闺迟。\n摧残梧桐叶，萧飒沙棠枝。\n无时独不见，流泪空自知。\n塞虏乘秋下，天兵出汉家。\n将军分虎竹，战士卧龙沙。\n边月随弓影，胡霜拂剑花。\n玉关殊未入，少妇莫长嗟。\n烽火动沙漠，连照甘泉云。\n汉皇按剑起，还召李将军。\n兵气天上合，鼓声陇底闻。\n横行负勇气，一战净妖氛。"},
{"title": "塞下曲·其一", "author": "王昌龄", "dynasty": "唐代", "content": "蝉鸣空桑林，八月萧关道。\n出塞入塞寒，处处黄芦草。\n从来幽并客，皆共尘沙老。\n莫学游侠儿，矜夸紫骝好。"},
{"title": "兵车行", "author": "杜甫", "dynasty": "唐代", "content": "车辚辚，马萧萧，行人弓箭各在腰。\n耶娘妻子走相送，尘埃不见咸阳桥。\n牵衣顿足拦道哭，哭声直上干云霄。\n道旁过者问行人，行人但云点行频。\n或从十五北防河，便至四十西营田。\n去时里正与裹头，归来头白还戍边。\n边庭流血成海水，武皇开边意未已。\n君不闻，汉家山东二百州，千村万落生荆杞。\n纵有健妇把锄犁，禾生陇亩无东西。\n况复秦兵耐苦战，被驱不异犬与鸡。\n长者虽有问，役夫敢申恨？且如今年冬，未休关西卒。\n县官急索租，租税从何出？信知生男恶，反是生女好。\n生女犹得嫁比邻，生男埋没随百草。\n君不见，青海头，古来白骨无人收。\n新鬼烦冤旧鬼哭，天阴雨湿声啾啾！"},
{"title": "哀王孙", "author": "杜甫", "dynasty": "唐代", "content": "长安城头头白乌，夜飞延秋门上呼。\n又向人家啄大屋，屋底达官走避胡。\n金鞭断折九马死，骨肉不得同驰驱。\n腰下宝玦青珊瑚，可怜王孙泣路隅。\n问之不肯道姓名，但道困苦乞为奴。\n已经百日窜荆棘，身上无有完肌肤。\n高帝子孙尽隆准，龙种自与常人殊。\n豺狼在邑龙在野，王孙善保千金躯。\n不敢长语临交衢，且为王孙立斯须。\n昨夜东风吹血腥，东来橐驼满旧都。\n朔方健儿好身手，昔何勇锐今何愚。\n窃闻天子已传位，圣德北服南单于。\n花门剺面请雪耻，慎勿出口他人狙。\n哀哉王孙慎勿疏，五陵佳气无时无。"},
{"title": "哀江头", "author": "杜甫", "dynasty": "唐代", "content": "少陵野老吞声哭，春日潜行曲江曲。\n江头宫殿锁千门，细柳新蒲为谁绿？忆昔霓旌下南苑，苑中万物生颜色。\n昭阳殿里第一人，同辇随君侍君侧。\n辇前才人带弓箭，白马嚼啮黄金勒。\n翻身向天仰射云，一笑正坠双飞翼。\n明眸皓齿今何在？血污游魂归不得。\n清渭东流剑阁深，去住彼此无消息。\n人生有情泪沾臆，江水江花岂终极！黄昏胡骑尘满城，欲往城南望城北。"},
{"title": "江宿", "author": "汤显祖", "dynasty": "明代", "content": "寂历秋江渔火稀，起看残月映林微。\n波光水鸟惊犹宿，露冷流萤湿不飞。"},
{"title": "桃源行", "author": "王维", "dynasty": "唐代", "content": "渔舟逐水爱山春，两岸桃花夹古津。\n坐看红树不知远，行尽青溪不见人。\n山口潜行始隈隩，山开旷望旋平陆。\n遥看一处攒云树，近入千家散花竹。\n樵客初传汉姓名，居人未改秦衣服。\n居人共住武陵源，还从物外起田园。\n月明松下房栊静，日出云中鸡犬喧。\n惊闻俗客争来集，竞引还家问都邑。\n平明闾巷扫花开，薄暮渔樵乘水入。\n初因避地去人间，及至成仙遂不还。\n峡里谁知有人事，世中遥望空云山。\n不疑灵境难闻见，尘心未尽思乡县。\n出洞无论隔山水，辞家终拟长游衍。\n自谓经过旧不迷，安知峰壑今来变。\n当时只记入山深，青溪几度到云林。\n春来遍是桃花水，不辨仙源何处寻。"},
{"title": "老将行", "author": "王维", "dynasty": "唐代", "content": "少年十五二十时，步行夺得胡马骑。\n射杀山中白额虎，肯数邺下黄须儿！一身转战三千里，一剑曾当百万师。\n汉兵奋迅如霹雳，虏骑崩腾畏蒺藜。\n卫青不败由天幸，李广无功缘数奇。\n自从弃置便衰朽，世事蹉跎成白首。\n昔时飞箭无全目，今日垂杨生左肘。\n路旁时卖故侯瓜，门前学种先生柳。\n苍茫古木连穷巷，寥落寒山对虚牖。\n誓令疏勒出飞泉，不似颍川空使酒。\n贺兰山下阵如云，羽檄交驰日夕闻。\n节使三河募年少，诏书五道出将军。\n试拂铁衣如雪色，聊持宝剑动星文。\n愿得燕弓射大将，耻令越甲鸣吾君。\n莫嫌旧日云中守，犹堪一战取功勋。"},
{"title": "洛阳女儿行", "author": "王维", "dynasty": "唐代", "content": "洛阳女儿对门居，才可颜容十五余。\n良人玉勒乘骢马，侍女金盘脍鲤鱼。\n画阁朱楼尽相望，红桃绿柳垂檐向。\n罗帷送上七香车，宝扇迎归九华帐。\n狂夫富贵在青春，意气骄奢剧季伦。\n自怜碧玉亲教舞，不惜珊瑚持与人。\n春窗曙灭九微火，九微片片飞花琐。\n戏罢曾无理曲时，妆成祗是熏香坐。\n城中相识尽繁华，日夜经过赵李家。\n谁怜越女颜如玉，贫贱江头自浣纱。"},
{"title": "横江词六首", "author": "李白", "dynasty": "唐代", "content": "人道横江好，侬道横江恶。\n一风三日吹倒山，白浪高于瓦官阁。\n海潮南去过浔阳，牛渚由来险马当。\n横江欲渡风波恶，一水牵愁万里长。\n横江西望阻西秦，汉水东连扬子津。\n白浪如山那可渡，狂风愁杀峭帆人。\n海神来过恶风回，浪打天门石壁开。\n浙江八月何如此？涛似连山喷雪来！横江馆前津吏迎，向余东指海云生。\n郎今欲渡缘何事？如此风波不可行！月晕天风雾不开，海鲸东蹙百川回。\n惊波一起三山动，公无渡河归去来。"},
{"title": "即事三首", "author": "夏完淳", "dynasty": "明代", "content": "复楚情何极，亡秦气未平。\n雄风清角劲，落日大旗明。\n缟素酬家国，戈船决死生！胡笳千古恨，一片月临城。\n战苦难酬国，仇深敢忆家？一身存汉腊，满目渺胡沙。\n落月翻旗影，清霜冷剑花。\n六军浑散尽，半夜起悲笳。\n一旅同仇谊，三秋故主怀。\n将星沉左辅，卿月隐中台。\n东阁尘宾幕，西征愧赋才。\n月明笳鼓切，今夜为谁哀。"},
{"title": "箜篌谣", "author": "李白", "dynasty": "唐代", "content": "攀天莫登龙，走山莫骑虎。\n贵贱结交心不移，唯有严陵及光武。\n周公称大圣，管蔡宁相容。\n汉谣一斗粟，不与淮南舂。\n兄弟尚路人，吾心安所从。\n他人方寸间，山海几千重。\n轻言托朋友，对面九疑峰。\n开花必早落，桃李不如松。\n管鲍久已死，何人继其踪。"},
{"title": "上云乐", "author": "李白", "dynasty": "唐代", "content": "金天之西，白日所没。\n康老胡雏，生彼月窟。\n巉岩容仪，戍削风骨。\n碧玉炅炅双目瞳，黄金拳拳两鬓红。\n华盖垂下睫，嵩岳临上唇。\n不睹诡谲貌，岂知造化神。\n大道是文康之严父，元气乃文康之老亲。\n抚顶弄盘古，推车转天轮。\n云见日月初生时，铸冶火精与水银。\n阳乌未出谷，顾兔半藏身。\n女娲戏黄土，团作愚下人。\n散在六合间，濛濛若沙尘。\n生死了不尽，谁明此胡是仙真。\n西海栽若木，东溟植扶桑。\n别来几多时，枝叶万里长。\n中国有七圣，半路颓洪荒。\n陛下应运起，龙飞入咸阳。\n赤眉立盆子，白水兴汉光。\n叱咤四海动，洪涛为簸扬。\n举足蹋紫微，天关自开张。\n老胡感至德，东来进仙倡。\n五色师子，九苞凤凰。\n是老胡鸡犬，鸣舞飞帝乡。\n淋漓飒沓，进退成行。\n能胡歌，献汉酒。\n跪双膝，立两肘。\n散花指天举素手。\n拜龙颜，献圣寿。\n北斗戾，南山摧。\n天子九九八十一万岁，长倾万岁杯。"},
{"title": "匈奴歌", "author": "佚名", "dynasty": "两汉", "content": "失我焉支山，令我妇女无颜色。\n失我祁连山，使我六畜不蕃息。"},
{"title": "中山孺子妾歌", "author": "李白", "dynasty": "唐代", "content": "中山孺子妾，特以色见珍。\n虽然不如延年妹，亦是当时绝世人。\n桃李出深井，花艳惊上春。\n一贵复一贱，关天岂由身。\n芙蓉老秋霜，团扇羞网尘。\n戚姬髡发入舂市，万古共悲辛。"},
{"title": "竹枝词二首·其一", "author": "刘禹锡", "dynasty": "唐代", "content": "杨柳青青江水平，闻郎江上唱歌声。\n东边日出西边雨，道是无晴却有晴。"},
{"title": "悲陈陶", "author": "杜甫", "dynasty": "唐代", "content": "孟冬十郡良家子，血作陈陶泽中水。\n野旷天清无战声，四万义军同日死。\n群胡归来血洗箭，仍唱胡歌饮都市。\n都人回面向北啼，日夜更望官军至。"},
{"title": "鸡鸣歌", "author": "佚名", "dynasty": "未知", "content": "东方欲明星烂烂，汝南晨鸡登坛唤。\n曲终漏尽严具陈，月没星稀天下旦。\n千门万户递鱼钥，宫中城上飞乌鹊。"},
{"title": "春别曲", "author": "张籍", "dynasty": "唐代", "content": "长江春水绿堪染，莲叶出水大如钱。\n江头橘树君自种，那不长系木兰船。"},
{"title": "杭州春望", "author": "白居易", "dynasty": "唐代", "content": "望海楼明照曙霞，护江堤白踏晴沙。\n涛声夜入伍员庙，柳色春藏苏小家。\n红袖织绫夸柿蒂，青旗沽酒趁梨花。\n谁开湖寺西南路，草绿裙腰一道斜。"},
{"title": "诏取永丰柳植禁苑感赋", "author": "白居易", "dynasty": "唐代", "content": "一树衰残委泥土，双枝荣耀植天庭。\n定知玄象今春后，柳宿光中添两星。"},
{"title": "清平调·其三", "author": "李白", "dynasty": "唐代", "content": "名花倾国两相欢，常得君王带笑看。\n解释春风无限恨，沉香亭北倚阑干。"},
{"title": "春词", "author": "白居易", "dynasty": "唐代", "content": "低花树映小妆楼，春入眉心两点愁。\n斜倚栏干背鹦鹉，思量何事不回头。"},
{"title": "采桑子·画船载酒西湖好", "author": "欧阳修", "dynasty": "宋代", "content": "画船载酒西湖好，急管繁弦，玉盏催传，稳泛平波任醉眠。\n行云却在行舟下，空水澄鲜，俯仰留连，疑是湖中别有天。"},
{"title": "忆少年·飞花时节", "author": "朱彝尊", "dynasty": "清代", "content": "飞花时节，垂杨巷陌，东风庭院。\n重帘尚如昔，但窥帘人远。\n叶底歌莺梁上燕，一声声伴人幽怨。\n相思了无益，悔当初相见。"},
{"title": "李延年歌", "author": "李延年", "dynasty": "两汉", "content": "北方有佳人，绝世而独立。\n一顾倾人城，再顾倾人国。\n宁不知倾城与倾国？佳人难再得。"},
{"title": "春中田园作", "author": "王维", "dynasty": "唐代", "content": "屋上春鸠鸣，村边杏花白。\n持斧伐远扬，荷锄觇泉脉。\n归燕识故巢，旧人看新历。\n临觞忽不御，惆怅远行客。"},
{"title": "司马将军歌", "author": "李白", "dynasty": "唐代", "content": "狂风吹古月，窃弄章华台。\n北落明星动光彩，南征猛将如云雷。\n手中电曳倚天剑，直斩长鲸海水开。\n我见楼船壮心目，颇似龙骧下三蜀。\n扬兵习战张虎旗，江中白浪如银屋。\n身居玉帐临河魁，紫髯若戟冠崔嵬，细柳开营揖天子，始知灞上为婴孩。\n羌笛横吹阿亸回，向月楼中吹落梅。\n将军自起舞长剑，壮士呼声动九垓。\n功成献凯见明主，丹青画像麒麟台。"},
{"title": "相见欢·年年负却花期", "author": "张惠言", "dynasty": "清代", "content": "年年负却花期！过春时，只合安排愁绪送春归。\n梅花雪，梨花月，总相思。\n自是春来不觉去偏知。"},
{"title": "春晴", "author": "王守仁", "dynasty": "明代", "content": "林下春晴风渐和，高崖残雪已无多。\n游丝冉冉花枝静，青壁迢迢白鸟过。\n忽向山中怀旧侣，几从洞口梦烟萝。\n客衣尘土终须换，好与湖边长芰荷。"},
{"title": "杏帘在望", "author": "曹雪芹", "dynasty": "清代", "content": "杏帘招客饮，在望有山庄。\n菱荇鹅儿水，桑榆燕子梁。\n一畦春韭绿，十里稻花香。\n盛世无饥馁，何须耕织忙。"},
{"title": "悲青坂", "author": "杜甫", "dynasty": "唐代", "content": "我军青坂在东门，天寒饮马太白窟。\n黄头奚儿日向西，数骑弯弓敢驰突。\n山雪河冰野萧瑟，青是烽烟白人骨。\n焉得附书与我军，忍待明年莫仓卒。"},
{"title": "诉衷情·东风杨柳欲青青", "author": "晏殊", "dynasty": "宋代", "content": "东风杨柳欲青青。\n烟淡雨初晴。\n恼他香阁浓睡，撩乱有啼莺。\n眉叶细，舞腰轻。\n宿妆成。\n一春芳意，三月和风，牵系人情。"},
{"title": "钓鱼湾", "author": "储光羲", "dynasty": "唐代", "content": "垂钓绿湾春，春深杏花乱。\n潭清疑水浅，荷动知鱼散。\n日暮待情人，维舟绿杨岸。"},
{"title": "减字木兰花·立春", "author": "苏轼", "dynasty": "宋代", "content": "春牛春杖，无限春风来海上。\n便丐春工，染得桃红似肉红。\n春幡春胜，一阵春风吹酒醒。\n不似天涯，卷起杨花似雪花。"},
{"title": "春日西湖寄谢法曹歌", "author": "欧阳修", "dynasty": "宋代", "content": "西湖春色归，春水绿于染。\n群芳烂不收，东风落如糁。\n参军春思乱如云，白发题诗愁送春。\n遥知湖上一樽酒，能忆天涯万里人。\n万里思春尚有情，忽逢春至客心惊。\n雪消门外千山绿，花发江边二月晴。\n少年把酒逢春色，今日逢春头已白。\n异乡物态与人殊，惟有东风旧相识。"},
{"title": "舂歌", "author": "戚夫人", "dynasty": "两汉", "content": "子为王，母为虏。\n终日舂薄暮，常与死为伍。\n相离三千里，当谁使告女。"},
{"title": "采桑子·花前失却游春侣", "author": "冯延巳", "dynasty": "五代", "content": "花前失却游春侣，独自寻芳。\n满目悲凉。\n纵有笙歌亦断肠。\n林间戏蝶帘间燕，各自双双。\n忍更思量，绿树青苔半夕阳。"},
{"title": "大德歌·春", "author": "关汉卿", "dynasty": "元代", "content": "子规啼，不如归，道是春归人未归。\n几日添憔悴，虚飘飘柳絮飞。\n一春鱼雁无消息，则见双燕斗衔泥。"},
{"title": "春夕 / 春夕旅怀", "author": "崔涂", "dynasty": "唐代", "content": "水流花谢两无情，送尽东风过楚城。\n胡蝶梦中家万里，子规枝上月三更。\n故园书动经年绝，华发春唯满镜生。\n自是不归归便得，五湖烟景有谁争。"},
{"title": "晚春二首·其二", "author": "韩愈", "dynasty": "唐代", "content": "谁收春色将归去，慢绿妖红半不存。\n榆荚只能随柳絮，等闲撩乱走空园。"},
{"title": "春思二首·其一", "author": "贾至", "dynasty": "唐代", "content": "草色青青柳色黄，桃花历乱李花香。\n东风不为吹愁去，春日偏能惹恨长。"},
{"title": "朝中措·梅", "author": "陆游", "dynasty": "宋代", "content": "幽姿不入少年场。\n无语只凄凉。\n一个飘零身世，十分冷淡心肠。\n江头月底，新诗旧梦，孤恨清香。\n任是春风不管，也曾先识东皇。"},
{"title": "木兰花慢·中秋饮酒", "author": "辛弃疾", "dynasty": "宋代", "content": "可怜今夕月，向何处，去悠悠？是别有人间，那边才见，光影东头？是天外，空汗漫，但长风浩浩送中秋？飞镜无根谁系？姮娥不嫁谁留？谓经海底问无由，恍惚使人愁。\n怕万里长鲸，纵横触破，玉殿琼楼。\n虾蟆故堪浴水，问云何玉兔解沉浮？若道都齐无恙，云何渐渐如钩？"},
{"title": "感遇十二首", "author": "张九龄", "dynasty": "唐代", "content": "兰叶春葳蕤，桂华秋皎洁。\n欣欣此生意，自尔为佳节。\n谁知林栖者，闻风坐相悦。\n草木有本心，何求美人折。\n幽人归独卧，滞虑洗孤清。\n持此谢高鸟，因之传远情。\n日夕怀空意，人谁感至精？飞沉理自隔，何所慰吾诚？鱼游乐深池，鸟栖欲高枝。\n嗟尔蜉蝣羽，薨薨亦何为。\n有生岂不化，所感奚若斯。\n神理日微灭，吾心安得知。\n浩叹杨朱子，徒然泣路岐。\n孤鸿海上来，池潢不敢顾。\n侧见双翠鸟，巢在三珠树。\n矫矫珍木巅，得无金丸惧？美服患人指，高明逼神恶？今我游冥冥，弋者何所慕！吴越数千里，梦寐今夕见。\n形骸非我亲，衾枕即乡县。\n化蝶犹不识，川鱼安可羡。\n海上有仙山，归期觉神变。\n西日下山隐，北风乘夕流。\n燕雀感昏旦，檐楹呼匹俦。\n鸿鹄虽自远，哀音非所求。\n贵人弃疵贱，下士尝殷忧。\n众情累外物，恕己忘内修。\n感叹长如此，使我心悠悠。\n江南有丹橘，经冬犹绿林。\n岂伊地气暖，自有岁寒心⑿。\n可以荐嘉客⒀，奈何阻重深。\n运命唯所遇，循环不可寻。\n徒言树桃李，此木岂无阴。\n永日徒离忧，临风怀蹇修。\n美人何处所，孤客空悠悠。\n青鸟跂不至，朱鳖谁云浮。\n夜分起踯躅，时逝曷淹留。\n抱影吟中夜，谁闻此叹息。\n美人适异方，庭树含幽色。\n白云愁不见，沧海飞无翼。\n凤凰一朝来，竹花斯可食。\n汉上有游女，求思安可得。\n袖中一札书，欲寄双飞翼。\n冥冥愁不见，耿耿徒缄忆。\n紫兰秀空蹊，皓露夺幽色。\n馨香岁欲晚，感叹情何极。\n白云在南山，日暮长太息。\n我有异乡忆，宛在云溶溶。\n凭此目不觏，要之心所钟。\n但欲附高鸟，安敢攀飞龙。\n至精无感遇，悲惋填心胸。\n归来扣寂寞，人愿天岂从？闭门迹群化，凭林结所思。\n啸叹此寒木，畴昔乃芳蕤。\n朝阳凤安在，日暮蝉独悲。\n浩思极中夜，深嗟欲待谁。\n所怀诚已矣，既往不可追。\n鼎食非吾事，云仙尝我期。\n胡越方杳杳，车马何迟迟。\n天壤一何异，幽嘿卧帘帷。"},
{"title": "梅花绝句·其二", "author": "陆游", "dynasty": "宋代", "content": "幽谷那堪更北枝，年年自分着花迟。\n高标逸韵君知否，正是层冰积雪时。"},
{"title": "鹦鹉", "author": "罗隐", "dynasty": "唐代", "content": "莫恨雕笼翠羽残，江南地暖陇西寒。\n劝君不用分明语，语得分明出转难。"},
{"title": "春日寄怀", "author": "李商隐", "dynasty": "唐代", "content": "世间荣落重逡巡，我独丘园坐四春。\n纵使有花兼有月，可堪无酒又无人。\n青袍似草年年定，白发如丝日日新。\n欲逐风波千万里，未知何路到龙津。"},
{"title": "咏同心芙蓉", "author": "杜公瞻", "dynasty": "隋代", "content": "灼灼荷花瑞，亭亭出水中。\n一茎孤引绿，双影共分红。\n色夺歌人脸，香乱舞衣风。\n名莲自可念，况复两心同。"},
{"title": "虞美人·赋虞美人草", "author": "辛弃疾", "dynasty": "宋代", "content": "当年得意如芳草。\n日日春风好。\n拔山力尽忽悲歌。\n饮罢虞兮从此、奈君何。\n人间不识精诚苦。\n贪看青青舞。\n蓦然敛袂却亭亭。\n怕是曲中犹带、楚歌声。"},
{"title": "归雁", "author": "钱起", "dynasty": "唐代", "content": "潇湘何事等闲回，水碧沙明两岸苔。\n二十五弦弹夜月，不胜清怨却飞来。"},
{"title": "流莺", "author": "李商隐", "dynasty": "唐代", "content": "流莺漂荡复参差，度陌临流不自持。\n巧啭岂能无本意？良辰未必有佳期。\n风朝露夜阴晴里，万户千门开闭时。\n曾苦伤春不忍听，凤城何处有花枝。"},
{"title": "咏菊", "author": "白居易", "dynasty": "唐代", "content": "一夜新霜著瓦轻，芭蕉新折败荷倾。\n耐寒唯有东篱菊，金粟初开晓更清。"},
{"title": "猪肉颂", "author": "苏轼", "dynasty": "宋代", "content": "净洗铛，少著水，柴头罨烟焰不起。\n待他自熟莫催他，火候足时他自美。\n黄州好猪肉，价贱如泥土。\n贵者不肯吃，贫者不解煮，早晨起来打两碗，饱得自家君莫管。"},
{"title": "渡湘江", "author": "杜审言", "dynasty": "唐代", "content": "迟日园林悲昔游，今春花鸟作边愁。\n独怜京国人南窜，不似湘江水北流。"},
{"title": "书院二小松", "author": "李群玉", "dynasty": "唐代", "content": "一双幽色出凡尘，数粒秋烟二尺鳞。\n从此静窗闻细韵，琴声长伴读书人。"},
{"title": "木兰花·池塘水绿风微暖", "author": "晏殊", "dynasty": "宋代", "content": "池塘水绿风微暖，记得玉真初见面。\n重头歌韵响琤琮，入破舞腰红乱旋。\n玉钩阑下香阶畔，醉后不知斜日晚。\n当时共我赏花人，点检如今无一半。"},
{"title": "荷花", "author": "石涛", "dynasty": "清代", "content": "荷叶五寸荷花娇，贴波不碍画船摇；相到薰风四五月，也能遮却美人腰。"},
{"title": "常棣", "author": "佚名", "dynasty": "先秦", "content": "常棣之华，鄂不韡韡。\n凡今之人，莫如兄弟。\n死丧之威，兄弟孔怀。\n原隰裒矣，兄弟求矣。\n脊令在原，兄弟急难。\n每有良朋，况也永叹。\n兄弟阋于墙，外御其务。\n每有良朋，烝也无戎。\n丧乱既平，既安且宁。\n虽有兄弟，不如友生？傧尔笾豆，饮酒之饫。\n兄弟既具，和乐且孺。\n妻子好合，如鼓瑟琴。\n兄弟既翕，和乐且湛。\n宜尔室家，乐尔妻帑。\n是究是图，亶其然乎？"},
{"title": "浣溪沙·咏橘", "author": "苏轼", "dynasty": "宋代", "content": "菊暗荷枯一夜霜。\n新苞绿叶照林光。\n竹篱茅舍出青黄。\n香雾噀人惊半破，清泉流齿怯初尝。\n吴姬三日手犹香。"},
{"title": "昭君怨·咏荷上雨", "author": "杨万里", "dynasty": "宋代", "content": "午梦扁舟花底，香满西湖烟水。\n急雨打篷声，梦初惊。\n却是池荷跳雨，散了真珠还聚。\n聚作水银窝，泻清波。"},
{"title": "狼跋", "author": "佚名", "dynasty": "先秦", "content": "狼跋其胡，载疐其尾。\n公孙硕肤，赤舄几几。\n狼疐其尾，载跋其胡。\n公孙硕肤，德音不瑕？"},
{"title": "鹿鸣", "author": "佚名", "dynasty": "先秦", "content": "呦呦鹿鸣，食野之苹。\n我有嘉宾，鼓瑟吹笙。\n吹笙鼓簧，承筐是将。\n人之好我，示我周行。\n呦呦鹿鸣，食野之蒿。\n我有嘉宾，德音孔昭。\n视民不恌，君子是则是效。\n我有旨酒，嘉宾式燕以敖。\n呦呦鹿鸣，食野之芩。\n我有嘉宾，鼓瑟鼓琴。\n鼓瑟鼓琴，和乐且湛。\n我有旨酒，以燕乐嘉宾之心。"},
{"title": "一剪梅·咏柳", "author": "夏完淳", "dynasty": "明代", "content": "无限伤心夕照中，故国凄凉，剩粉余红。\n金沟御水自西东，昨岁陈宫，今岁隋宫。\n往事思量一晌空，飞絮无情，依旧烟笼。\n长条短叶翠濛濛，才过西风，又过东风。"},
{"title": "梅花", "author": "陈亮", "dynasty": "宋代", "content": "疏枝横玉瘦，小萼点珠光。\n一朵忽先变，百花皆后香。\n欲传春信息，不怕雪埋藏。\n玉笛休三弄，东君正主张。"},
{"title": "东山", "author": "佚名", "dynasty": "先秦", "content": "我徂东山，慆慆不归。\n我来自东，零雨其濛。\n我东曰归，我心西悲。\n制彼裳衣，勿士行枚。\n蜎蜎者蠋，烝在桑野。\n敦彼独宿，亦在车下。\n我徂东山，慆慆不归。\n我来自东，零雨其濛。\n果臝之实，亦施于宇。\n伊威在室，蠨蛸在户。\n町畽鹿场，熠耀宵行。\n不可畏也，伊可怀也。\n我徂东山，慆慆不归。\n我来自东，零雨其濛。\n鹳鸣于垤，妇叹于室。\n洒扫穹窒，我征聿至。\n有敦瓜苦，烝在栗薪。\n自我不见，于今三年。\n我徂东山，慆慆不归。\n我来自东，零雨其濛。\n仓庚于飞，熠耀其羽。\n之子于归，皇驳其马。\n亲结其缡，九十其仪。\n其新孔嘉，其旧如之何？"},
{"title": "鸱鸮", "author": "佚名", "dynasty": "先秦", "content": "鸱鸮鸱鸮，既取我子，无毁我室。\n恩斯勤斯，鬻子之闵斯。\n迨天之未阴雨，彻彼桑土，绸缪牖户。\n今女下民，或敢侮予？予手拮据，予所捋荼。\n予所蓄租，予口卒瘏，曰予未有室家。\n予羽谯谯，予尾翛翛，予室翘翘。\n风雨所漂摇，予维音哓哓！"},
{"title": "皇皇者华", "author": "佚名", "dynasty": "先秦", "content": "皇皇者华，于彼原隰。\n駪駪征夫，每怀靡及。\n我马维驹，六辔如濡。\n载驰载驱，周爰咨诹。\n我马维骐，六辔如丝。\n载驰载驱，周爰咨谋。\n我马维骆，六辔沃若。\n载驰载驱，周爰咨度。\n我马维骃，六辔既均。\n载驰载驱，周爰咨询。"},
{"title": "伐木", "author": "佚名", "dynasty": "先秦", "content": "伐木丁丁，鸟鸣嘤嘤。\n出自幽谷，迁于乔木。\n嘤其鸣矣，求其友声。\n相彼鸟矣，犹求友声。\n矧伊人矣，不求友生？神之听之，终和且平。\n伐木许许，酾酒有藇！既有肥羜，以速诸父。\n宁适不来，微我弗顾。\n於粲洒扫，陈馈八簋。\n既有肥牡，以速诸舅。\n宁适不来，微我有咎。\n伐木于阪，酾酒有衍。\n笾豆有践，兄弟无远。\n民之失德，乾餱以愆。\n有酒湑我，无酒酤我。\n坎坎鼓我，蹲蹲舞我。\n迨我暇矣，饮此湑矣。"},
{"title": "四牡", "author": "佚名", "dynasty": "先秦", "content": "四牡騑騑，周道倭迟。\n岂不怀归？王事靡盬，我心伤悲。\n四牡騑騑，啴啴骆马。\n岂不怀归？王事靡盬，不遑启处。\n翩翩者鵻，载飞载下，集于苞栩。\n王事靡盬，不遑将父。\n翩翩者鵻，载飞载止，集于苞杞。\n王事靡盬，不遑将母。\n驾彼四骆，载骤骎骎。\n岂不怀归？是用作歌，将母来谂。"},
{"title": "九罭", "author": "佚名", "dynasty": "先秦", "content": "九罭之鱼，鳟鲂。\n我觏之子，衮衣绣裳。\n鸿飞遵渚，公归无所，於女信处。\n鸿飞遵陆，公归不复，於女信宿。\n是以有衮衣兮，无以我公归兮，无使我心悲兮。"},
{"title": "鸤鸠", "author": "佚名", "dynasty": "先秦", "content": "鸤鸠在桑，其子七兮。\n淑人君子，其仪一兮。\n其仪一兮，心如结兮。\n鸤鸠在桑，其子在梅。\n淑人君子，其带伊丝。\n其带伊丝，其弁伊骐。\n鸤鸠在桑，其子在棘。\n淑人君子，其仪不忒。\n其仪不忒，正是四国。\n鸤鸠在桑，其子在榛。\n淑人君子，正是国人，正是国人。\n胡不万年？"},
{"title": "破斧", "author": "佚名", "dynasty": "先秦", "content": "既破我斧，又缺我斨。\n周公东征，四国是皇。\n哀我人斯，亦孔之将。\n既破我斧，又缺我锜。\n周公东征，四国是吪。\n哀我人斯，亦孔之嘉。\n既破我斧，又缺我銶。\n周公东征，四国是遒。\n哀我人斯，亦孔之休。"},
{"title": "匪风", "author": "佚名", "dynasty": "先秦", "content": "匪风发兮，匪车偈兮。\n顾瞻周道，中心怛兮。\n匪风飘兮，匪车嘌兮。\n顾瞻周道，中心吊兮。\n谁能亨鱼？溉之釜鬵。\n谁将西归？怀之好音。"},
{"title": "素冠", "author": "佚名", "dynasty": "先秦", "content": "庶见素冠兮？棘人栾栾兮，劳心慱慱兮。\n庶见素衣兮？我心伤悲兮，聊与子同归兮。\n庶见素韠兮？我心蕴结兮，聊与子如一兮。"},
{"title": "羔裘", "author": "佚名", "dynasty": "先秦", "content": "羔裘逍遥，狐裘以朝。\n岂不尔思？劳心忉忉。\n羔裘翱翔，狐裘在堂。\n岂不尔思？我心忧伤。\n羔裘如膏，日出有曜。\n岂不尔思？中心是悼。"},
{"title": "伐柯", "author": "佚名", "dynasty": "先秦", "content": "伐柯如何？匪斧不克。\n取妻如何？匪媒不得。\n伐柯伐柯，其则不远。\n我觏之子，笾豆有践。"},
{"title": "隰有苌楚", "author": "佚名", "dynasty": "先秦", "content": "隰有苌楚，猗傩其枝，夭之沃沃，乐子之无知。\n隰有苌楚，猗傩其华，夭之沃沃。\n乐子之无家。\n隰有苌楚，猗傩其实，夭之沃沃。\n乐子之无室。"},
{"title": "金明池·咏寒柳", "author": "柳如是", "dynasty": "明代", "content": "有怅寒潮，无情残照，正是萧萧南浦。\n更吹起，霜条孤影，还记得，旧时飞絮。\n况晚来，烟浪斜阳，见行客，特地瘦腰如舞。\n总一种凄凉，十分憔悴，尚有燕台佳句。\n春日酿成秋日雨。\n念畴昔风流，暗伤如许。\n纵饶有，绕堤画舸，冷落尽，水云犹故。\n忆从前，一点东风，几隔着重帘，眉儿愁苦。\n待约个梅魂，黄昏月淡，与伊深怜低语。"},
{"title": "防有鹊巢", "author": "佚名", "dynasty": "先秦", "content": "防有鹊巢，邛有旨苕。\n谁侜予美？心焉忉忉。\n中唐有甓，邛有旨鷊。\n谁侜予美？心焉惕惕。"},
{"title": "下泉", "author": "佚名", "dynasty": "先秦", "content": "冽彼下泉，浸彼苞稂。\n忾我寤叹，念彼周京。\n冽彼下泉，浸彼苞萧。\n忾我寤叹，念彼京周。\n冽彼下泉，浸彼苞蓍。\n忾我寤叹，念彼京师。\n芃芃黍苗，阴雨膏之。\n四国有王，郇伯劳之。"},
{"title": "东门之杨", "author": "佚名", "dynasty": "先秦", "content": "东门之杨，其叶牂牂。\n昏以为期，明星煌煌。\n东门之杨，其叶肺肺。\n昏以为期，明星晢晢。"},
{"title": "株林", "author": "佚名", "dynasty": "先秦", "content": "胡为乎株林？从夏南！匪适株林，从夏南！驾我乘马，说于株野。\n乘我乘驹，朝食于株！"},
{"title": "泽陂", "author": "佚名", "dynasty": "先秦", "content": "彼泽之陂，有蒲与荷。\n有美一人，伤如之何？寤寐无为，涕泗滂沱。\n彼泽之陂，有蒲与蕳。\n有美一人，硕大且卷。\n寤寐无为，中心悁悁。\n彼泽之陂，有蒲菡萏。\n有美一人，硕大且俨。\n寤寐无为，辗转伏枕。"},
{"title": "东门之枌", "author": "佚名", "dynasty": "先秦", "content": "东门之枌，宛丘之栩。\n子仲之子，婆娑其下。\n穀旦于差，南方之原。\n不绩其麻，市也婆娑。\n穀旦于逝，越以鬷迈。\n视尔如荍，贻我握椒。"},
{"title": "月出", "author": "佚名", "dynasty": "先秦", "content": "月出皎兮，佼人僚兮。\n舒窈纠兮，劳心悄兮。\n月出皓兮，佼人懰兮。\n舒懮受兮，劳心慅兮。\n月出照兮，佼人燎兮。\n舒夭绍兮，劳心惨兮。"},
{"title": "渭阳", "author": "佚名", "dynasty": "先秦", "content": "我送舅氏，曰至渭阳。\n何以赠之？路车乘黄。\n我送舅氏，悠悠我思。\n何以赠之？琼瑰玉佩。"},
{"title": "晨风", "author": "佚名", "dynasty": "先秦", "content": "鴥彼晨风，郁彼北林。\n未见君子，忧心钦钦。\n如何如何，忘我实多！山有苞栎，隰有六驳。\n未见君子，忧心靡乐。\n如何如何，忘我实多！山有苞棣，隰有树檖。\n未见君子，忧心如醉。\n如何如何，忘我实多！"},
{"title": "衡门", "author": "佚名", "dynasty": "先秦", "content": "衡门之下，可以栖迟。\n泌之洋洋，可以乐饥。\n岂其食鱼，必河之鲂？岂其取妻，必齐之姜？岂其食鱼，必河之鲤？岂其取妻，必宋之子？"},
{"title": "黄鸟", "author": "佚名", "dynasty": "先秦", "content": "交交黄鸟，止于棘。\n谁从穆公？子车奄息。\n维此奄息，百夫之特。\n临其穴，惴惴其栗。\n彼苍者天，歼我良人！如可赎兮，人百其身！交交黄鸟，止于桑。\n谁从穆公？子车仲行。\n维此仲行，百夫之防。\n临其穴，惴惴其栗。\n彼苍者天，歼我良人！如可赎兮，人百其身！交交黄鸟，止于楚。\n谁从穆公？子车针虎。\n维此针虎，百夫之御。\n临其穴，惴惴其栗。\n彼苍者天，歼我良人！如可赎兮，人百其身！"},
{"title": "候人", "author": "佚名", "dynasty": "先秦", "content": "彼候人兮，何戈与祋。\n彼其之子，三百赤芾。\n维鹈在梁，不濡其翼。\n彼其之子，不称其服。\n维鹈在梁，不濡其咮。\n彼其之子，不遂其媾。\n荟兮蔚兮，南山朝隮。\n婉兮娈兮，季女斯饥。"},
{"title": "小戎", "author": "佚名", "dynasty": "先秦", "content": "小戎俴收，五楘梁辀。\n游环胁驱，阴靷鋈续。\n文茵畅毂，驾我骐馵。\n言念君子，温其如玉。\n在其板屋，乱我心曲。\n四牡孔阜，六辔在手。\n骐骝是中，騧骊是骖。\n龙盾之合，鋈以觼軜。\n言念君子，温其在邑。\n方何为期？胡然我念之。\n俴驷孔群，厹矛鋈錞。\n蒙伐有苑，虎韔镂膺。\n交韔二弓，竹闭绲滕。\n言念君子，载寝载兴。\n厌厌良人，秩秩德音。"},
{"title": "宛丘", "author": "佚名", "dynasty": "先秦", "content": "子之汤兮，宛丘之上兮。\n洵有情兮，而无望兮。\n坎其击鼓，宛丘之下。\n无冬无夏，值其鹭羽。\n坎其击缶，宛丘之道。\n无冬无夏，值其鹭翿。"},
{"title": "权舆", "author": "佚名", "dynasty": "先秦", "content": "於我乎，夏屋渠渠，今也每食无余。\n于嗟乎，不承权舆！於我乎，每食四簋，今也每食不饱。\n于嗟乎，不承权舆！"},
{"title": "今日歌", "author": "文嘉", "dynasty": "明代", "content": "今日复今日，今日何其少！今日又不为，此事何时了？人生百年几今日，今日不为真可惜！若言姑待明朝至，明朝又有明朝事。\n为君聊赋今日诗，努力请从今日始。"},
{"title": "七月", "author": "佚名", "dynasty": "先秦", "content": "七月流火，九月授衣。\n一之日觱发，二之日栗烈。\n无衣无褐，何以卒岁。\n三之日于耜，四之日举趾。\n同我妇子，馌彼南亩，田畯至喜。\n　　七月流火，九月授衣。\n春日载阳，有鸣仓庚。\n女执懿筐，遵彼微行，爰求柔桑。\n春日迟迟，采蘩祁祁。\n女心伤悲，殆及公子同归。\n　　七月流火，八月萑苇。\n蚕月条桑，取彼斧斨，以伐远扬，猗彼女桑。\n七月鸣鵙，八月载绩。\n载玄载黄，我朱孔阳，为公子裳。\n　　四月秀葽，五月鸣蜩。\n八月其获，十月陨箨。\n一之日于貉，取彼狐狸，为公子裘。\n二之日其同，载缵武功，言私其豵，献豣于公。\n　　五月斯螽动股，六月莎鸡振羽，七月在野，八月在宇，九月在户，十月蟋蟀入我床下。\n穹窒熏鼠，塞向墐户。\n嗟我妇子，曰为改岁，入此室处。\n　　六月食郁及薁，七月亨葵及菽，八月剥枣，十月获稻，为此春酒，以介眉寿。\n七月食瓜，八月断壶，九月叔苴，采荼薪樗，食我农夫。\n　　九月筑场圃，十月纳禾稼。\n黍稷重穋，禾麻菽麦。\n嗟我农夫，我稼既同，上入执宫功。\n昼尔于茅，宵尔索綯。\n亟其乘屋，其始播百谷。\n　　二之日凿冰冲冲，三之日纳于凌阴。\n四之日其蚤，献羔祭韭。\n九月肃霜，十月涤场。\n朋酒斯飨，曰杀羔羊。\n跻彼公堂，称彼兕觥，万寿无疆。"},
{"title": "东门之池", "author": "佚名", "dynasty": "先秦", "content": "东门之池，可以沤麻。\n彼美淑姬，可与晤歌。\n东门之池，可以沤纻。\n彼美淑姬，可与晤语。\n东门之池，可以沤菅。\n彼美淑姬，可与晤言。"},
{"title": "感事", "author": "袁宏道", "dynasty": "明代", "content": "湘山晴色远微微，尽日江头独醉归。\n不见两关传露布，尚闻三殿未垂衣。\n边筹自古无中下，朝论于今有是非。\n日暮平沙秋草乱，一双白鸟避人飞。"},
{"title": "枕石", "author": "高攀龙", "dynasty": "明代", "content": "心同流水净，身与白云轻。\n寂寂深山暮，微闻钟磬声。"},
{"title": "竹枝词", "author": "何景明", "dynasty": "明代", "content": "十二峰头秋草荒，冷烟寒月过瞿塘。\n青枫江上孤舟客，不听猿啼亦断肠。"},
{"title": "题《墨葡萄图》 / 题葡萄图", "author": "徐渭", "dynasty": "明代", "content": "半生落魄已成翁,独立书斋啸晚风。\n笔底明珠无处卖,闲抛闲掷野藤中。"},
{"title": "墓门", "author": "佚名", "dynasty": "先秦", "content": "墓门有棘，斧以斯之。\n夫也不良，国人知之。\n知而不已，谁昔然矣。\n墓门有梅，有鸮萃止。\n夫也不良，歌以讯之。\n讯予不顾，颠倒思予。"},
{"title": "马上作", "author": "戚继光", "dynasty": "明代", "content": "南北驱驰报主情，江花边草笑平生。\n一年三百六十日，多是横戈马上行。"},
{"title": "重赠吴国宾", "author": "边贡", "dynasty": "明代", "content": "汉江明月照归人，万里秋风一叶身。\n休把客衣轻浣濯，此中犹有帝京尘。"},
{"title": "塞下曲", "author": "谢榛", "dynasty": "明代", "content": "暝色满西山，将军猎骑还。\n隔河见烽火，骄虏夜临关。"},
{"title": "塞上曲送元美", "author": "李攀龙", "dynasty": "明代", "content": "白羽如霜出塞寒，胡烽不断接长安。\n城头一片西山月，多少征人马上看。"},
{"title": "船板床", "author": "李梦阳", "dynasty": "明代", "content": "船板胡在兹，而我寝其上。\n情知非江湖，梦寐亦风浪。"},
{"title": "终南", "author": "佚名", "dynasty": "先秦", "content": "终南何有？有条有梅。\n君子至止，锦衣狐裘。\n颜如渥丹，其君也哉！终南何有？有纪有堂。\n君子至止，黻衣绣裳。\n佩玉将将，寿考不忘！"},
{"title": "言志", "author": "唐寅", "dynasty": "明代", "content": "不炼金丹不坐禅，不为商贾不耕田。\n闲来写就青山卖，不使人间造孽钱。"},
{"title": "在武昌作", "author": "徐祯卿", "dynasty": "明代", "content": "洞庭叶未下，潇湘秋欲生。\n高斋今夜雨，独卧武昌城。\n重以桑梓念，凄其江汉情。\n不知天外雁，何事乐长征？"},
{"title": "寻胡隐君", "author": "高启", "dynasty": "明代", "content": "渡水复渡水，看花还看花。\n春风江上路，不觉到君家。"},
{"title": "题画", "author": "沈周", "dynasty": "明代", "content": "碧水丹山映杖藜，夕阳犹在小桥西。\n微吟不道惊溪鸟，飞入乱云深处啼。"},
{"title": "幼女词", "author": "毛铉", "dynasty": "明代", "content": "下床着新衣，初学小姑拜。\n低头羞见人，双手结裙带。"},
{"title": "发淮安", "author": "杨士奇", "dynasty": "明代", "content": "岸蓼疏红水荇青，茨菰花白小如萍。\n双鬟短袖惭人见，背立船头自采菱。"},
{"title": "春雁", "author": "王恭", "dynasty": "明代", "content": "春风一夜到衡阳，楚水燕山万里长。\n莫道春来便归去，江南虽好是他乡。"},
{"title": "柯敬仲墨竹", "author": "李东阳", "dynasty": "明代", "content": "莫将画竹论难易，刚道繁难简更难。\n君看萧萧只数叶，满堂风雨不胜寒。"},
{"title": "乡人至夜话", "author": "李昌祺", "dynasty": "明代", "content": "形容不识识乡音，挑尽寒灯到夜深。\n故旧凭君休更说，老怀容易便沾襟。"},
{"title": "春暮西园", "author": "高启", "dynasty": "明代", "content": "绿池芳草满晴波，春色都从雨里过。\n知是人家花落尽，菜畦今日蝶来多。"},
{"title": "京师得家书", "author": "袁凯", "dynasty": "明代", "content": "江水三千里，家书十五行。\n行行无别语，只道早还乡。"},
{"title": "到京师", "author": "杨载", "dynasty": "元代", "content": "城雪初消荠菜生，角门深巷少人行。\n柳梢听得黄鹂语，此是春来第一声。"},
{"title": "上京即事", "author": "萨都剌", "dynasty": "元代", "content": "牛羊散漫落日下，野草生香乳酪甜。\n卷地朔风沙似雪，家家行帐下毡帘。"},
{"title": "湖上", "author": "徐元杰", "dynasty": "宋代", "content": "花开红树乱莺啼，草长平湖白鹭飞。\n风日晴和人意好，夕阳箫鼓几船归。"},
{"title": "就义诗", "author": "杨继盛", "dynasty": "明代", "content": "浩气还太虚，丹心照千古。\n生平未报国，留作忠魂补。"},
{"title": "临平泊舟", "author": "黄庚", "dynasty": "元代", "content": "客舟系缆柳阴旁，湖影侵篷夜气凉。\n万顷波光摇月碎，一天风露藕花香。"},
{"title": "天平山中", "author": "杨基", "dynasty": "明代", "content": "细雨茸茸湿楝花，南风树树熟枇杷；徐行不记山深浅，一路莺啼送到家。"},
{"title": "博浪沙", "author": "陈孚", "dynasty": "元代", "content": "一击车中胆气豪，祖龙社稷已惊摇；如何十二金人外，犹有人间铁未销？"},
{"title": "山家", "author": "刘因", "dynasty": "元代", "content": "马蹄踏水乱明霞，醉袖迎风受落花。\n怪见溪童出门望，鹊声先我到山家。"},
{"title": "渡辽水", "author": "王建", "dynasty": "唐代", "content": "渡辽水，此去咸阳五千里。\n来时父母知隔生，重著衣裳如送死。\n亦有白骨归咸阳，营家各与题本乡。\n身在应无回渡日，驻马相看辽水傍。"},
{"title": "东城", "author": "赵孟頫", "dynasty": "元代", "content": "野店桃花红粉姿，陌头杨柳绿烟丝。\n不因送客东城去，过却春光总不知。"},
{"title": "清平调·其一", "author": "李白", "dynasty": "唐代", "content": "云想衣裳花想容，春风拂槛露华浓。\n若非群玉山头见，会向瑶台月下逢。"},
{"title": "壬辰十二月车驾东狩后即事", "author": "元好问", "dynasty": "金朝", "content": "惨澹龙蛇日斗争，干戈直欲尽生灵。\n高原出水山河改，战地风来草木腥。\n精卫有冤填瀚海，包胥无泪哭秦庭。\n并州豪杰知谁在，莫拟分军下井陉。"},
{"title": "昔昔盐", "author": "薛道衡", "dynasty": "隋代", "content": "垂柳覆金堤，蘼芜叶复齐。\n水溢芙蓉沼，花飞桃李蹊。\n采桑秦氏女，织锦窦家妻。\n关山别荡子，风月守空闺。\n恒敛千金笑，长垂双玉啼。\n盘龙随镜隐，彩凤逐帷低。\n飞魂同夜鹊，倦寝忆晨鸡。\n暗牖悬蛛网，空梁落燕泥。\n前年过代北，今岁往辽西。\n一去无消息，那能惜马蹄。"},
{"title": "古离别", "author": "江淹", "dynasty": "南北朝", "content": "远与君别者，乃至雁门关。\n黄云蔽千里，游子何时还。\n送君如昨日，檐前露已团。\n不惜蕙草晚，所悲道里寒。\n君在天一涯，妾身长别离。\n愿一见颜色，不异琼树枝。\n菟丝及水萍，所寄终不移。"},
{"title": "纪辽东二首", "author": "杨广", "dynasty": "隋代", "content": "辽东海北翦长鲸，风云万里清。\n方当销锋散马牛，旋师宴镐京。\n前歌后舞振军威，饮至解戎衣。\n判不徒行万里去，空道五原归。\n秉旄仗节定辽东，俘馘变夷风。\n清歌凯捷九都水，归宴洛阳宫。\n策功行赏不淹留，全军藉智谋。\n讵似南宫复道上，先封雍齿侯。"},
{"title": "画鸭", "author": "揭傒斯", "dynasty": "元代", "content": "春草细还生，春雏养渐成。\n茸茸毛色起，应解自呼名。"},
{"title": "台山杂咏", "author": "元好问", "dynasty": "金朝", "content": "西北天低五顶高，茫茫松海露灵鳌。\n太行直上犹千里，井底残山枉呼号。\n万壑千岩位置雄，偶从天巧见神功。\n湍溪已作风雷恶，更在云山气象中。\n山云吞吐翠微中，淡绿深青一万重。\n此景只应天上有，岂知身在妙高峰？"},
{"title": "定情诗", "author": "繁钦", "dynasty": "魏晋", "content": "我出东门游，邂逅承清尘。\n思君即幽房，侍寝执衣巾。\n时无桑中契，迫此路侧人。\n我既媚君姿，君亦悦我颜。\n何以致拳拳？绾臂双金环。\n何以道殷勤？约指一双银。\n何以致区区？耳中双明珠。\n何以致叩叩？香囊系肘后。\n何以致契阔？绕腕双跳脱。\n何以结恩情？美玉缀罗缨。\n何以结中心？素缕连双针。\n何以结相于？金薄画搔头。\n何以慰别离？耳后玳瑁钗。\n何以答欢忻？纨素三条裙。\n何以结愁悲？白绢双中衣。\n与我期何所？乃期东山隅。\n日旰兮不来，谷风吹我襦。\n远望无所见，涕泣起踟蹰。\n与我期何所？乃期山南阳。\n日中兮不来，飘风吹我裳。\n逍遥莫谁睹，望君愁我肠。\n与我期何所？乃期西山侧。\n日夕兮不来，踯躅长叹息。\n远望凉风至，俯仰正衣服。\n与我期何所？乃期山北岑。\n日暮兮不来，凄风吹我襟。\n望君不能坐，悲苦愁我心。\n爱身以何为，惜我华色时。\n中情既款款，然后克密期。\n褰衣蹑茂草，谓君不我欺。\n厕此丑陋质，徙倚无所之。\n自伤失所欲，泪下如连丝。"},
{"title": "结客少年场行", "author": "李白", "dynasty": "唐代", "content": "紫燕黄金瞳，啾啾摇绿騣。\n平明相驰逐，结客洛门东。\n少年学剑术，凌轹白猿公。\n珠袍曳锦带，匕首插吴鸿。\n由来万夫勇，挟此生雄风。\n托交从剧孟，买醉入新丰。\n笑尽一杯酒，杀人都市中。\n羞道易水寒，从令日贯虹。\n燕丹事不立，虚没秦帝宫。\n舞阳死灰人，安可与成功。"},
{"title": "夜坐吟", "author": "李白", "dynasty": "唐代", "content": "冬夜夜寒觉夜长，沉吟久坐坐北堂。\n冰合井泉月入闺，金缸青凝照悲啼。\n金缸灭，啼转多。\n掩妾泪，听君歌。\n歌有声，妾有情。\n情声合，两无违。\n一语不入意，从君万曲梁尘飞。"},
{"title": "院中独坐", "author": "虞集", "dynasty": "元代", "content": "何处它年寄此生，山中江上总关情。\n无端绕屋长松树，尽把风声作雨声。"},
{"title": "长干行二首", "author": "李白", "dynasty": "唐代", "content": "妾发初覆额，折花门前剧。\n郎骑竹马来，绕床弄青梅。\n同居长干里，两小无嫌猜，十四为君妇，羞颜未尝开。\n低头向暗壁，千唤不一回。\n十五始展眉，愿同尘与灰。\n常存抱柱信，岂上望夫台。\n十六君远行，瞿塘滟滪堆。\n五月不可触，猿声天上哀。\n门前迟行迹，一一生绿苔。\n苔深不能扫，落叶秋风早。\n八月胡蝶黄，双飞西园草。\n感此伤妾心，坐愁红颜老。\n早晚下三巴，预将书报家。\n相迎不道远，直至长风沙。\n忆妾深闺里，烟尘不曾识。\n嫁与长干人，沙头候风色。\n五月南风兴，思君下巴陵。\n八月西风起，想君发扬子。\n去来悲如何，见少离别多。\n湘潭几日到，妾梦越风波。\n昨夜狂风度，吹折江头树。\n淼淼暗无边，行人在何处。\n好乘浮云骢，佳期兰渚东。\n鸳鸯绿蒲上，翡翠锦屏中。\n自怜十五余，颜色桃花红。\n那作商人妇，愁水复愁风。"},
{"title": "西洲曲", "author": "佚名", "dynasty": "南北朝", "content": "忆梅下西洲，折梅寄江北。\n单衫杏子红，双鬓鸦雏色。\n西洲在何处？两桨桥头渡。\n日暮伯劳飞，风吹乌臼树。\n树下即门前，门中露翠钿。\n开门郎不至，出门采红莲。\n采莲南塘秋，莲花过人头。\n低头弄莲子，莲子清如水。\n置莲怀袖中，莲心彻底红。\n忆郎郎不至，仰首望飞鸿。\n鸿飞满西洲，望郎上青楼。\n楼高望不见，尽日栏杆头。\n栏杆十二曲，垂手明如玉。\n卷帘天自高，海水摇空绿。\n海水梦悠悠，君愁我亦愁。\n南风知我意，吹梦到西洲。"},
{"title": "董娇饶", "author": "宋子侯", "dynasty": "两汉", "content": "洛阳城东路，桃李生路旁。\n花花自相对，叶叶自相当。\n春风东北起，花叶正低昂。\n不知谁家子，提笼行采桑。\n纤手折其枝，花落何飘扬。\n请谢彼姝子，何为见损伤。\n高秋八九月，白露变为霜。\n终年会飘堕，安得久馨香。\n秋时自零落，春月复芬芳。\n何如盛年去，欢爱永相忘。\n吾欲竟此曲，此曲愁人肠。\n归来酌美酒，挟瑟上高堂。"},
{"title": "独不见", "author": "李白", "dynasty": "唐代", "content": "白马谁家子，黄龙边塞儿。\n天山三丈雪，岂是远行时。\n春蕙忽秋草，莎鸡鸣西池。\n风摧寒棕响，月入霜闺悲。\n忆与君别年，种桃齐蛾眉。\n桃今百馀尺，花落成枯枝。\n终然独不见，流泪空自知。"},
{"title": "久别离", "author": "李白", "dynasty": "唐代", "content": "别来几春未还家，玉窗五见樱桃花。\n况有锦字书，开缄使人嗟。\n至此肠断彼心绝。\n云鬟绿鬓罢梳结，愁如回飙乱白雪。\n去年寄书报阳台，今年寄书重相催。\n东风兮东风，为我吹行云使西来。\n待来竟不来，落花寂寂委青苔。"},
{"title": "悲歌", "author": "佚名", "dynasty": "两汉", "content": "悲歌可以当泣，远望可以当归。\n思念故乡，郁郁累累。\n欲归家无人，欲渡河无船。\n心思不能言，肠中车轮转。"},
{"title": "长相思·其一", "author": "李白", "dynasty": "唐代", "content": "长相思，在长安。\n络纬秋啼金井阑，微霜凄凄簟色寒。\n孤灯不明思欲绝，卷帷望月空长叹。\n美人如花隔云端！上有青冥之长天，下有渌水之波澜。\n天长路远魂飞苦，梦魂不到关山难。\n长相思，摧心肝！"},
{"title": "于阗采花", "author": "李白", "dynasty": "唐代", "content": "于阗采花人，自言花相似。\n明妃一朝西入胡，胡中美女多羞死。\n乃知汉地多名姝，胡中无花可方比。\n丹青能令丑者妍，无盐翻在深宫里。\n自古妒蛾眉，胡沙埋皓齿。"},
{"title": "荆州歌", "author": "李白", "dynasty": "唐代", "content": "白帝城边足风波，瞿塘五月谁敢过。\n荆州麦熟茧成蛾，缲丝忆君头绪多。\n拨谷飞鸣奈妾何。"},
{"title": "辽东行", "author": "王建", "dynasty": "唐代", "content": "辽东万里辽水曲，古戍无城复无屋。\n黄云盖地雪作山，不惜黄金买衣服。\n战回各自收弓箭，正西回面家乡远。\n年年郡县送征人，将与辽东作丘坂。\n宁为草木乡中生，有身不向辽东行。"},
{"title": "树中草", "author": "李白", "dynasty": "唐代", "content": "鸟衔野田草，误入枯桑里。\n客土植危根，逢春犹不死。\n草木虽无情，因依尚可生。\n如何同枝叶，各自有枯荣。"},
{"title": "行路难三首", "author": "李白", "dynasty": "唐代", "content": "金樽清酒斗十千，玉盘珍羞直万钱。\n停杯投箸不能食，拔剑四顾心茫然。\n欲渡黄河冰塞川，将登太行雪满山。\n闲来垂钓碧溪上，忽复乘舟梦日边。\n行路难！行路难！多歧路，今安在？长风破浪会有时，直挂云帆济沧海。\n大道如青天，我独不得出。\n羞逐长安社中儿，赤鸡白雉赌梨栗。\n弹剑作歌奏苦声，曳裾王门不称情。\n淮阴市井笑韩信，汉朝公卿忌贾生。\n君不见昔时燕家重郭隗，拥篲折节无嫌猜。\n剧辛乐毅感恩分，输肝剖胆效英才。\n昭王白骨萦蔓草，谁人更扫黄金台？行路难，归去来！有耳莫洗颍川水，有口莫食首阳蕨。\n含光混世贵无名，何用孤高比云月？吾观自古贤达人，功成不退皆殒身。\n子胥既弃吴江上，屈原终投湘水滨。\n陆机雄才岂自保？李斯税驾苦不早。\n华亭鹤唳讵可闻？上蔡苍鹰何足道？君不见吴中张翰称达生，秋风忽忆江东行。\n且乐生前一杯酒，何须身后千载名？"},
{"title": "落花落", "author": "王勃", "dynasty": "唐代", "content": "落花落，落花纷漠漠。\n绿叶青跗映丹萼，与君裴回上金阁。\n影拂妆阶玳瑁筵，香飘舞馆茱萸幕。\n落花飞，燎乱入中帷。\n落花春正满，春人归不归。\n落花度，氛氲绕高树。\n落花春已繁，春人春不顾。\n绮阁青台静且闲，罗袂红巾复往还。\n盛年不再得，高枝难重攀。\n试复旦游落花里，暮宿落花间。\n与君落花院，台上起双鬟。"},
{"title": "东飞伯劳歌", "author": "萧衍", "dynasty": "南北朝", "content": "东飞伯劳西飞燕，黄姑织女时相见。\n谁家女儿对门居，开颜发艳照里闾。\n南窗北牖挂明光，罗帷绮箔脂粉香。\n女儿年几十五六，窈窕无双颜如玉。\n三春已暮花从风，空留可怜与谁同。"},
{"title": "羽林郎", "author": "辛延年", "dynasty": "两汉", "content": "昔有霍家奴，姓冯名子都。\n依倚将军势，调笑酒家胡。\n胡姬年十五，春日独当垆。\n长裾连理带，广袖合欢襦。\n头上蓝田玉，耳后大秦珠。\n两鬟何窈窕，一世良所无。\n一鬟五百万，两鬟千万余。\n不意金吾子，娉婷过我庐。\n银鞍何煜耀，翠盖空踟蹰。\n就我求清酒，丝绳提玉壶。\n就我求珍肴，金盘脍鲤鱼。\n贻我青铜镜，结我红罗裾。\n不惜红罗裂，何论轻贱躯。\n男儿爱后妇，女子重前夫。\n人生有新旧，贵贱不相逾。\n多谢金吾子，私爱徒区区。"},
{"title": "壮士篇", "author": "张华", "dynasty": "魏晋", "content": "天地相震荡，回薄不知穷。\n人物禀常格，有始必有终。\n年时俯仰过，功名宜速崇。\n壮士怀愤激，安能守虚冲？乘我大宛马，抚我繁弱弓。\n长剑横九野，高冠拂玄穹。\n慷慨成素霓，啸咤起清风。\n震响骇八荒，奋威曜四戎。\n濯鳞沧海畔，驰骋大漠中。\n独步圣明世，四海称英雄。"},
{"title": "丽人行", "author": "杜甫", "dynasty": "唐代", "content": "三月三日天气新，长安水边多丽人。\n态浓意远淑且真，肌理细腻骨肉匀。\n绣罗衣裳照暮春，蹙金孔雀银麒麟。\n头上何所有？翠微盍叶垂鬓唇。\n背后何所见？珠压腰衱稳称身。\n就中云幕椒房亲，赐名大国虢与秦。\n紫驼之峰出翠釜，水精之盘行素鳞。\n犀箸厌饫久未下，鸾刀缕切空纷纶。\n黄门飞鞚不动尘，御厨络绎送八珍。\n箫鼓哀吟感鬼神，宾从杂遝实要津。\n后来鞍马何逡巡，当轩下马入锦茵。\n杨花雪落覆白苹，青鸟飞去衔红巾。\n炙手可热势绝伦，慎莫近前丞相嗔！"},
{"title": "秦女卷衣", "author": "李白", "dynasty": "唐代", "content": "天子居未央，妾侍卷衣裳。\n顾无紫宫宠，敢拂黄金床。\n水至亦不去，熊来尚可当。\n微身奉日月，飘若萤之光。\n愿君采葑菲，无以下体妨。"},
{"title": "秦女休行", "author": "李白", "dynasty": "唐代", "content": "西门秦氏女，秀色如琼花。\n手挥白杨刀，清昼杀雠家。\n罗袖洒赤血，英声凌紫霞。\n直上西山去，关吏相邀遮。\n婿为燕国王，身被诏狱加。\n犯刑若履虎，不畏落爪牙。\n素颈未及断，摧眉伏泥沙。\n金鸡忽放赦，大辟得宽赊。\n何惭聂政姊，万古共惊嗟。"},
{"title": "新城道中二首", "author": "苏轼", "dynasty": "宋代", "content": "东风知我欲山行，吹断檐间积雨声。\n岭上晴云披絮帽，树头初日挂铜钲。\n野桃含笑竹篱短，溪柳自摇沙水清。\n西崦人家应最乐，煮芹烧笋饷春耕。\n身世悠悠我此行，溪边委辔听溪声。\n散材畏见搜林斧，疲马思闻卷旆钲。\n细雨足时茶户喜，乱山深处长官清。\n人间岐路知多少，试向桑田问耦耕。"},
{"title": "远别离", "author": "李白", "dynasty": "唐代", "content": "远别离，古有皇英之二女，乃在洞庭之南，潇湘之浦。\n海水直下万里深，谁人不言此离苦？日惨惨兮云冥冥，猩猩啼烟兮鬼啸雨。\n我纵言之将何补？皇穹窃恐不照余之忠诚，雷凭凭兮欲吼怒。\n尧舜当之亦禅禹。\n君失臣兮龙为鱼，权归臣兮鼠变虎。\n或云：尧幽囚，舜野死。\n九疑联绵皆相似，重瞳孤坟竟何是？帝子泣兮绿云间，随风波兮去无还。\n恸哭兮远望，见苍梧之深山。\n苍梧山崩湘水绝，竹上之泪乃可灭。"},
{"title": "出郊", "author": "杨慎", "dynasty": "明代", "content": "高田如楼梯，平田如棋局。\n白鹭忽飞来，点破秧针绿。"},
{"title": "忆江南·春去也", "author": "刘禹锡", "dynasty": "唐代", "content": "春去也，多谢洛城人。\n弱柳从风疑举袂，丛兰裛露似沾巾。\n独坐亦含嚬。\n春去也，共惜艳阳年。\n犹有桃花流水上，无辞竹叶醉尊前。\n惟待见青天。"},
{"title": "春草", "author": "唐彦谦", "dynasty": "唐代", "content": "天北天南绕路边，托根无处不延绵。\n萋萋总是无情物，吹绿东风又一年。"},
{"title": "苏幕遮·草", "author": "梅尧臣", "dynasty": "宋代", "content": "露堤平，烟墅杳。\n乱碧萋萋，雨后江天晓。\n独有庾郎年最少。\n窣地春袍，嫩色宜相照。\n接长亭，迷远道。\n堪怨王孙，不记归期早。\n落尽梨花春又了。\n满地残阳，翠色和烟老。"},
{"title": "浣溪沙·雪颔霜髯不自惊", "author": "苏轼", "dynasty": "宋代", "content": "伽花彩甚奇，谓有初春之兴。\n因作二首，寄袁公济雪颔霜髯不自惊。\n更将翦彩发春荣。\n羞颜未醉已先赪。\n莫唱黄鸡并白发，且呼张丈唤殷兄。\n有人归去欲卿卿。"},
{"title": "春行即兴", "author": "李华", "dynasty": "唐代", "content": "宜阳城下草萋萋，涧水东流复向西。\n芳树无人花自落，春山一路鸟空啼。"},
{"title": "江城子·清明天气醉游郎", "author": "秦观", "dynasty": "宋代", "content": "清明天气醉游郎。\n莺儿狂。\n燕儿狂。\n翠盖红缨，道上往来忙。\n记得相逢垂柳下，雕玉珮，缕金裳。\n春光还是旧春光。\n桃花香。\n李花香。\n浅白深红，一一斗新妆。\n惆怅惜花人不见，歌一阕，泪千行。"},
{"title": "春宫怨", "author": "杜荀鹤", "dynasty": "唐代", "content": "早被婵娟误，欲妆临镜慵。\n承恩不在貌，教妾若为容。\n风暖鸟声碎，日高花影重。\n年年越溪女，相忆采芙蓉。"},
{"title": "醉花间·晴雪小园春未到", "author": "冯延巳", "dynasty": "五代", "content": "晴雪小园春未到，池边梅自早。\n高树鹊衔巢，斜月明寒草。\n山川风景好，自古金陵道，少年看却老。\n相逢莫厌醉金杯，别离多，欢会少。"},
{"title": "菩萨蛮·半烟半雨溪桥畔", "author": "黄庭坚", "dynasty": "宋代", "content": "半烟半雨溪桥畔，渔翁醉着无人唤。\n疏懒意何长，春风花草香。\n江山如有待，此意陶潜解。\n问我去何之，君行到自知。"},
{"title": "山房春事二首", "author": "岑参", "dynasty": "唐代", "content": "风恬日暖荡春光，戏蝶游蜂乱入房。\n数枝门柳低衣桁，一片山花落笔床。\n梁园日暮乱飞鸦，极目萧条三两家。\n庭树不知人去尽，春来还发旧时花。"},
{"title": "鹧鸪天·十里楼台倚翠微", "author": "晏几道", "dynasty": "宋代", "content": "十里楼台倚翠微。\n百花深处杜鹃啼。\n殷勤自与行人语，不似流莺取次飞。\n惊梦觉，弄晴时。\n声声只道不如归。\n天涯岂是无归意，争奈归期未可期。"},
{"title": "桃花", "author": "元稹", "dynasty": "唐代", "content": "桃花浅深处，似匀深浅妆。\n春风助肠断，吹落白衣裳。"},
{"title": "更漏子·柳丝长", "author": "晏几道", "dynasty": "宋代", "content": "柳丝长，桃叶小。\n深院断无人到。\n红日淡，绿烟晴。\n流莺三两声。\n雪香浓，檀晕少。\n枕上卧枝花好。\n春思重，晓妆迟。\n寻思残梦时。"},
{"title": "春风", "author": "袁枚", "dynasty": "清代", "content": "春风如贵客，一到便繁华。\n来扫千山雪，归留万国花。"},
{"title": "边词", "author": "张敬忠", "dynasty": "唐代", "content": "五原春色旧来迟，二月垂杨未挂丝。\n即今河畔冰开日，正是长安花落时。"},
{"title": "春中喜王九相寻 / 晚春", "author": "孟浩然", "dynasty": "唐代", "content": "二月湖水清，家家春鸟鸣。\n林花扫更落，径草踏还生。\n酒伴来相命，开尊共解酲。\n当杯已入手，歌妓莫停声。"},
{"title": "咏风", "author": "王勃", "dynasty": "唐代", "content": "肃肃凉风生，加我林壑清。\n驱烟寻涧户，卷雾出山楹。\n去来固无迹，动息如有情。\n日落山水静，为君起松声。\n肃肃凉景生，加我林壑清。\n驱烟寻涧户，卷雾出山楹。\n去来固无迹，动息如有情。\n日落山水静，为君起松声。"},
{"title": "喜雨亭记", "author": "苏轼", "dynasty": "宋代", "content": "亭以雨名，志喜也。\n古者有喜，则以名物，示不忘也。\n周公得禾，以名其书；汉武得鼎，以名其年；叔孙胜敌，以名其子。\n其喜之大小不齐，其示不忘一也。\n　　予至扶风之明年，始治官舍。\n为亭于堂之北，而凿池其南，引流种木，以为休息之所。\n是岁之春，雨麦于岐山之阳，其占为有年。\n既而弥月不雨，民方以为忧。\n越三月，乙卯乃雨，甲子又雨，民以为未足。\n丁卯大雨，三日乃止。\n官吏相与庆于庭，商贾相与歌于市，农夫相与忭于野，忧者以喜，病者以愈，而吾亭适成。\n　　于是举酒于亭上，以属客而告之，曰：“五日不雨可乎？”曰：“五日不雨则无麦。\n”“十日不雨可乎？”曰：“十日不雨则无禾。\n”“无麦无禾，岁且荐饥，狱讼繁兴，而盗贼滋炽。\n则吾与二三子，虽欲优游以乐于此亭，其可得耶？今天不遗斯民，始旱而赐之以雨。\n使吾与二三子得相与优游以乐于此亭者，皆雨之赐也。\n其又可忘耶？”　　既以名亭，又从而歌之，曰：“使天而雨珠，寒者不得以为襦；使天而雨玉，饥者不得以为粟。\n一雨三日，伊谁之力？民曰太守。\n太守不有，归之天子。\n天子曰不然，归之造物。\n造物不自以为功，归之太空。\n太空冥冥，不可得而名。\n吾以名吾亭。\n”"},
{"title": "临江仙·庭院深深深几许", "author": "李清照", "dynasty": "宋代", "content": "欧阳公作《蝶恋花》，有“深深深几许”之句，予酷爱之。\n用其语作“庭院深深”数阕，其声即旧《临江仙》也。\n庭院深深深几许？云窗雾阁常扃。\n柳梢梅萼渐分明。\n春归秣陵树，人老建康城。\n感月吟风多少事，如今老去无成。\n谁怜憔悴更凋零。\n试灯无意思，踏雪没心情。"},
{"title": "生查子·重叶梅", "author": "辛弃疾", "dynasty": "宋代", "content": "百花头上开，冰雪寒中见。\n霜月定相知，先识春风面。\n主人情意深，不管江妃怨。\n折我最繁枝，还许冰壶荐。"},
{"title": "天涯", "author": "李商隐", "dynasty": "唐代", "content": "春日在天涯，天涯日又斜。\n莺啼如有泪，为湿最高花。"},
{"title": "虞美人·宜州见梅作", "author": "黄庭坚", "dynasty": "宋代", "content": "天涯也有江南信。\n梅破知春近。\n夜阑风细得香迟。\n不道晓来开遍、向南枝。\n玉台弄粉花应妒。\n飘到眉心住。\n平生个里愿杯深。\n去国十年老尽、少年心。"},
{"title": "蝶恋花·京口得乡书", "author": "苏轼", "dynasty": "宋代", "content": "雨后春容清更丽。\n只有离人，幽恨终难洗。\n北固山前三面水。\n碧琼梳拥青螺髻。\n一纸乡书来万里。\n问我何年，真个成归计。\n白首送春拚一醉。\n东风吹破千行泪。"},
{"title": "春山夜月", "author": "于良史", "dynasty": "唐代", "content": "春山多胜事，赏玩夜忘归。\n掬水月在手，弄花香满衣。\n兴来无远近，欲去惜芳菲。\n南望鸣钟处，楼台深翠微。"},
{"title": "添字丑奴儿·窗前谁种芭蕉树", "author": "李清照", "dynasty": "宋代", "content": "窗前谁种芭蕉树，阴满中庭。\n阴满中庭。\n叶叶心心，舒卷有馀清。\n伤心枕上三更雨，点滴霖霪。\n点滴霖霪。\n愁损北人，不惯起来听。"},
{"title": "春风", "author": "白居易", "dynasty": "唐代", "content": "春风先发苑中梅，樱杏桃梨次第开。\n荠花榆荚深村里，亦道春风为我来。"},
{"title": "枯树赋", "author": "庾信", "dynasty": "南北朝", "content": "殷仲文风流儒雅，海内知名。\n世异时移，出为东阳太守。\n常忽忽不乐，顾庭槐而叹曰：“此树婆娑，生意尽矣！”。\n　　至如白鹿贞松，青牛文梓。\n根柢盘魄，山崖表里。\n桂何事而销亡，桐何为而半死？昔之三河徙植，九畹移根。\n开花建始之殿，落实睢阳之园。\n声含嶰谷，曲抱《云门》。\n将雏集凤，比翼巢鸳。\n临风亭而唳鹤，对月峡而吟猿。\n乃有拳曲拥肿，盘坳反覆。\n熊彪顾盼，鱼龙起伏。\n节竖山连，文横水蹙。\n匠石惊视，公输眩目。\n雕镌始就，剞劂仍加。\n平鳞铲甲，落角摧牙。\n重重碎锦，片片真花。\n纷披草树，散乱烟霞。\n　　若夫松子、古度、平仲、君迁，森梢百顷，槎枿千年。\n秦则大夫受职，汉则将军坐焉。\n莫不苔埋菌压，鸟剥虫穿。\n或低垂于霜露，或撼顿于风烟。\n东海有白木之庙，西河有枯桑之社，北陆以杨叶为关，南陵以梅根作冶。\n小山则丛桂留人，扶风则长松系马。\n岂独城临细柳之上，塞落桃林之下。\n　　若乃山河阻绝，飘零离别。\n拔本垂泪，伤根沥血。\n火入空心，膏流断节。\n横洞口而敧卧，顿山腰而半折，文斜者百围冰碎，理正者千寻瓦裂。\n载瘿衔瘤，藏穿抱穴，木魅睒睗，山精妖孽。\n　　况复风云不感，羁旅无归。\n未能采葛，还成食薇。\n沉沦穷巷，芜没荆扉，既伤摇落，弥嗟变衰。\n《淮南子》云：“木叶落，长年悲。\n”斯之谓矣。\n乃歌曰：”建章三月火，黄河万里槎。\n若非金谷满园树，即是河阳一县花。\n“桓大司马闻而叹曰：“昔年种柳，依依汉南。\n今看摇落，凄怆江潭。\n树犹如此，人何以堪！”"},
{"title": "杨柳枝词", "author": "白居易", "dynasty": "唐代", "content": "一树春风千万枝，嫩于金色软于丝。\n永丰西角荒园里，尽日无人属阿谁？"},
{"title": "咏芭蕉", "author": "郑燮", "dynasty": "清代", "content": "芭蕉叶叶为多情，一叶才舒一叶生。\n自是相思抽不尽，却教风雨怨秋声。"},
{"title": "如梦令·道是梨花不是", "author": "严蕊", "dynasty": "宋代", "content": "道是梨花不是。\n道是杏花不是。\n白白与红红，别是东风情味。\n曾记，曾记，人在武陵微醉。"},
{"title": "早雁", "author": "杜牧", "dynasty": "唐代", "content": "金河秋半虏弦开，云外惊飞四散哀。\n仙掌月明孤影过，长门灯暗数声来。\n须知胡骑纷纷在，岂逐春风一一回？莫厌潇湘少人处，水多菰米岸莓苔。"},
{"title": "普天乐·咏世", "author": "张鸣善", "dynasty": "元代", "content": "洛阳花，梁园月，好花须买，皓月须赊。\n花倚栏干看烂熳开，月曾把酒问团圆夜。\n月有盈亏花有开谢，想人生最苦离别。\n花谢了三春近也，月缺了中秋到也，人去了何日来也？"},
{"title": "小石城山记", "author": "柳宗元", "dynasty": "唐代", "content": "自西山道口径北，逾黄茅岭而下，有二道：其一西出，寻之无所得；其一少北而东，不过四十丈，土断而川分，有积石横当其垠。\n其上为睥睨、梁欐之形，其旁出堡坞，有若门焉。\n窥之正黑，投以小石，洞然有水声，其响之激越，良久乃已。\n环之可上，望甚远，无土壤而生嘉树美箭，益奇而坚，其疏数偃仰，类智者所施设也。\n　　噫！吾疑造物者之有无久矣。\n及是，愈以为诚有。\n又怪其不为之中州，而列是夷狄，更千百年不得一售其伎，是固劳而无用。\n神者傥不宜如是，则其果无乎？或曰：“以慰夫贤而辱于此者。\n”或曰：“其气之灵，不为伟人,而独为是物，故楚之南少人而多石。\n”是二者，余未信之。"},
{"title": "鹭鸶", "author": "杜牧", "dynasty": "唐代", "content": "雪衣雪发青玉嘴，群捕鱼儿溪影中。\n惊飞远映碧山去，一树梨花落晚风。"},
{"title": "念奴娇·梅", "author": "辛弃疾", "dynasty": "宋代", "content": "疏疏淡淡，问阿谁、堪比天真颜色。\n笑杀东君虚占断，多少朱朱白白。\n雪里温柔，水边明秀，不借春工力。\n骨清香嫩，迥然天与奇绝。\n尝记宝篽寒轻，琐窗人睡起，玉纤轻摘。\n漂泊天涯空瘦损，犹有当年标格。\n万里风烟，一溪霜月，未怕欺他得。\n不如归去，阆苑有个人忆。"},
{"title": "红梅", "author": "王十朋", "dynasty": "宋代", "content": "桃李莫相妒，夭姿元不同。\n犹余雪霜态，未肯十分红。"},
{"title": "铜雀台赋", "author": "曹植", "dynasty": "两汉", "content": "从明后而嬉游兮，登层台以娱情。\n见太府之广开兮，观圣德之所营。\n建高门之嵯峨兮，浮双阙乎太清。\n立中天之华观兮，连飞阁乎西城。\n临漳水之长流兮，望园果之滋荣。\n仰春风之和穆兮，听百鸟之悲鸣。\n天云垣其既立兮，家愿得而获逞。\n扬仁化于宇内兮，尽肃恭于上京。\n惟桓文之为盛兮，岂足方乎圣明！休矣美矣！惠泽远扬。\n翼佐我皇家兮，宁彼四方。\n同天地之规量兮，齐日月之晖光。\n永贵尊而无极兮，等年寿于东王。\n《三国志》版从明后以嬉游兮，登层台以娱情。\n见太府之广开兮，观圣德之所营。\n建高门之嵯峨兮，浮双阙乎太清。\n立中天之华观兮，连飞阁乎西城。\n临漳水之长流兮，望园果之滋荣。\n立双台于左右兮，有玉龙与金凤。\n揽二乔于东南兮，乐朝夕之与共。\n俯皇都之宏丽兮，瞰云霞之浮动。\n欣群才之来萃兮，协飞熊之吉梦。\n仰春风之和穆兮，听百鸟之悲鸣。\n云天亘其既立兮，家愿得乎双逞。\n扬仁化于宇宙兮，尽肃恭于上京。\n惟桓文之为盛兮，岂足方乎圣明？休矣美矣！惠泽远扬。\n翼佐我皇家兮，宁彼四方。\n同天地之规量兮，齐日月之辉光。\n永贵尊而无极兮，等君寿于东皇。\n御龙旗以遨游兮，回鸾驾而周章。\n恩化及乎四海兮，嘉物阜而民康。\n愿斯台之永固兮，乐终古而未央！《三国演义》版"},
{"title": "汉宫春·梅", "author": "晁冲之", "dynasty": "宋代", "content": "潇洒江梅，向竹梢疏处，横两三枝。\n东君也不爱惜，雪压霜欺。\n无情燕子，怕春寒、轻失花期。\n却是有，年年塞雁，归来曾见开时。\n清浅小溪如练，问玉堂何似，茅舍疏篱。\n伤心故人去后，冷落新诗。\n微云淡月，对江天、分付他谁。\n空自忆，清香未减，风流不在人知。"},
{"title": "早梅", "author": "柳宗元", "dynasty": "唐代", "content": "早梅发高树，迥映楚天碧。\n朔吹飘夜香，繁霜滋晓白。\n欲为万里赠，杳杳山水隔。\n寒英坐销落，何用慰远客。"},
{"title": "鹧鸪", "author": "郑谷", "dynasty": "唐代", "content": "暖戏烟芜锦翼齐，品流应得近山鸡。\n雨昏青草湖边过，花落黄陵庙里啼。\n游子乍闻征袖湿，佳人才唱翠眉低。\n相呼相应湘江阔，苦竹丛深日向西。"},
{"title": "莲花", "author": "温庭筠", "dynasty": "唐代", "content": "绿塘摇滟接星津，轧轧兰桡入白蘋。\n应为洛神波上袜，至今莲蕊有香尘。"},
{"title": "落花", "author": "李商隐", "dynasty": "唐代", "content": "高阁客竟去，小园花乱飞。\n参差连曲陌，迢递送斜晖。\n肠断未忍扫，眼穿仍欲归。\n芳心向春尽，所得是沾衣。"},
{"title": "木兰花慢·可怜今夕月", "author": "辛弃疾", "dynasty": "宋代", "content": "中秋饮酒将旦，客谓前人诗词有赋待月无送月者，因用《天问》体赋。\n可怜今夕月，向何处，去悠悠？是别有人间，那边才见，光影东头？是天外。\n空汗漫，但长风浩浩送中秋？飞镜无根谁系？姮娥不嫁谁留？谓经海底问无由，恍惚使人愁。\n怕万里长鲸，纵横触破，玉殿琼楼。\n虾蟆故堪浴水，问云何玉兔解沉浮？若道都齐无恙，云何渐渐如钩？"},
{"title": "蜉蝣", "author": "佚名", "dynasty": "先秦", "content": "蜉蝣之羽，衣裳楚楚。\n心之忧矣，於我归处。\n蜉蝣之翼，采采衣服。\n心之忧矣，於我归息。\n蜉蝣掘阅，麻衣如雪。\n心之忧矣，於我归说。"},
{"title": "忆秦娥·咏桐", "author": "李清照", "dynasty": "宋代", "content": "临高阁，乱山平野烟光薄。\n烟光薄，栖鸦归后，暮天闻角。\n断香残酒情怀恶，西风催衬梧桐落。\n梧桐落，又还秋色，又还寂寞。"},
{"title": "菊花", "author": "李商隐", "dynasty": "唐代", "content": "暗暗淡淡紫，融融冶冶黄。\n陶令篱边色，罗含宅里香。\n几时禁重露，实是怯残阳。\n愿泛金鹦鹉，升君白玉堂。"},
{"title": "驷驖", "author": "佚名", "dynasty": "先秦", "content": "驷驖孔阜，六辔在手。\n公之媚子，从公于狩。\n奉时辰牡，辰牡孔硕。\n公曰左之，舍拔则获。\n游于北园，四马既闲。\n輶车鸾镳，载猃歇骄。"},
{"title": "早梅", "author": "齐己", "dynasty": "唐代", "content": "万木冻欲折，孤根暖独回。\n前村深雪里，昨夜一枝开。\n风递幽香出，禽窥素艳来。\n明年如应律，先发望春台。"},
{"title": "题张十一旅舍三咏榴花 / 题榴花", "author": "韩愈", "dynasty": "唐代", "content": "五月榴花照眼明，枝间时见子初成。\n可怜此地无车马，颠倒青苔落绛英。"},
{"title": "墨梅", "author": "张嵲", "dynasty": "宋代", "content": "山边幽谷水边村，曾被疏花断客魂。\n犹恨东风无意思，更吹烟雨暗黄昏。"},
{"title": "采苓", "author": "佚名", "dynasty": "先秦", "content": "采苓采苓，首阳之巅。\n人之为言，苟亦无信。\n舍旃舍旃，苟亦无然。\n人之为言，胡得焉？采苦采苦，首阳之下。\n人之为言，苟亦无与。\n舍旃舍旃，苟亦无然。\n人之为言，胡得焉？采葑采葑，首阳之东。\n人之为言，苟亦无从。\n舍旃舍旃，苟亦无然。\n人之为言，胡得焉？"},
{"title": "羔裘", "author": "佚名", "dynasty": "先秦", "content": "羔裘豹祛，自我人居居。\n岂无他人？维子之故。\n羔裘豹褎，自我人究究。\n岂无他人？维子之好。"},
{"title": "杕杜", "author": "佚名", "dynasty": "先秦", "content": "有杕之杜，其叶湑湑。\n独行踽踽。\n岂无他人？不如我同父。\n嗟行之人，胡不比焉？人无兄弟，胡不佽焉？有杕之杜，其叶菁菁。\n独行睘睘。\n岂无他人？不如我同姓。\n嗟行之人，胡不比焉？人无兄弟，胡不佽焉？"},
{"title": "白莲", "author": "陆龟蒙", "dynasty": "唐代", "content": "素蘤多蒙别艳欺，此花真合在瑶池。\n无情有恨何人觉？月晓风清欲堕时。"},
{"title": "鸨羽", "author": "佚名", "dynasty": "先秦", "content": "肃肃鸨羽，集于苞栩。\n王事靡盬，不能蓺稷黍。\n父母何怙？悠悠苍天，曷其有所？肃肃鸨翼，集于苞棘。\n王事靡盬，不能蓺黍稷。\n父母何食？悠悠苍天，曷其有极？肃肃鸨行，集于苞桑。\n王事靡盬，不能蓺稻梁。\n父母何尝？悠悠苍天，曷其有常？"},
{"title": "椒聊", "author": "佚名", "dynasty": "先秦", "content": "椒聊之实，蕃衍盈升。\n彼其之子，硕大无朋。\n椒聊且，远条且。\n椒聊之实，蕃衍盈匊。\n彼其之子，硕大且笃。\n椒聊且，远条且。"},
{"title": "山有枢", "author": "佚名", "dynasty": "先秦", "content": "山有枢，隰有榆。\n子有衣裳，弗曳弗娄。\n子有车马，弗驰弗驱。\n宛其死矣，他人是愉。\n山有栲，隰有杻。\n子有廷内，弗洒弗扫。\n子有钟鼓，弗鼓弗考。\n宛其死矣，他人是保。\n山有漆，隰有栗。\n子有酒食，何不日鼓瑟？且以喜乐，且以永日。\n宛其死矣，他人入室。"},
{"title": "扬之水", "author": "佚名", "dynasty": "先秦", "content": "扬之水，白石凿凿。\n素衣朱襮，从子于沃。\n既见君子，云何不乐？扬之水，白石皓皓。\n素衣朱绣，从子于鹄。\n既见君子，云何其忧？扬之水，白石粼粼。\n我闻有命，不敢以告人。"},
{"title": "蟋蟀", "author": "佚名", "dynasty": "先秦", "content": "蟋蟀在堂，岁聿其莫。\n今我不乐，日月其除。\n无已大康，职思其居。\n好乐无荒，良士瞿瞿。\n蟋蟀在堂，岁聿其逝。\n今我不乐，日月其迈。\n无已大康，职思其外。\n好乐无荒，良士蹶蹶。\n蟋蟀在堂，役车其休。\n今我不乐，日月其慆。\n无已大康，职思其忧。\n好乐无荒，良士休休。"},
{"title": "定风波·两两轻红半晕腮", "author": "苏轼", "dynasty": "宋代", "content": "十月九日，孟亨之置酒秋香亭。\n有双拒霜，独向君猷而开，坐客喜笑，以为非使君莫可当此花，故作是篇。\n两两轻红半晕腮，依依独为使君回。\n若道使君无此意，何为，双花不向别人开。\n但看低昂烟雨里，不已。\n劝君休诉十分杯。\n更问尊前狂副使。\n来岁。\n花开时节与谁来。"},
{"title": "车邻", "author": "佚名", "dynasty": "先秦", "content": "有车邻邻，有马白颠。\n未见君子，寺人之令。\n阪有漆，隰有栗。\n既见君子，并坐鼓瑟。\n今者不乐，逝者其耋。\n阪有桑，隰有杨。\n既见君子，并坐鼓簧。\n今者不乐，逝者其亡。"},
{"title": "怨歌行", "author": "班婕妤", "dynasty": "两汉", "content": "新裂齐纨素，皎洁如霜雪。\n裁为合欢扇，团团似明月。\n出入君怀袖，动摇微风发。\n常恐秋节至，凉飙夺炎热。\n弃捐箧笥中，恩情中道绝。"},
{"title": "十亩之间", "author": "佚名", "dynasty": "先秦", "content": "十亩之间兮，桑者闲闲兮，行与子还兮。\n十亩之外兮，桑者泄泄兮，行与子逝兮。"},
{"title": "有杕之杜", "author": "佚名", "dynasty": "先秦", "content": "有杕之杜，生于道左。\n彼君子兮，噬肯适我？中心好之，曷饮食之？有杕之杜，生于道周。\n彼君子兮，噬肯来游？中心好之，曷饮食之？"},
{"title": "园有桃", "author": "佚名", "dynasty": "先秦", "content": "园有桃，其实之肴。\n心之忧矣，我歌且谣。\n不知我者，谓我士也骄。\n彼人是哉，子曰何其？心之忧矣，其谁知之？其谁知之，盖亦勿思！园有棘，其实之食。\n心之忧矣，聊以行国。\n不知我者，谓我士也罔极。\n彼人是哉，子曰何其？心之忧矣，其谁知之？其谁知之，盖亦勿思！"},
{"title": "葛生", "author": "佚名", "dynasty": "先秦", "content": "葛生蒙楚，蔹蔓于野。\n予美亡此，谁与？独处？葛生蒙棘，蔹蔓于域。\n予美亡此，谁与？独息？角枕粲兮，锦衾烂兮。\n予美亡此，谁与？独旦？夏之日，冬之夜。\n百岁之后，归于其居。\n冬之夜，夏之日。\n百岁之后，归于其室。"},
{"title": "卢令", "author": "佚名", "dynasty": "先秦", "content": "卢令令，其人美且仁。\n卢重环，其人美且鬈。\n卢重鋂，其人美且偲。"},
{"title": "绸缪", "author": "佚名", "dynasty": "先秦", "content": "绸缪束薪，三星在天。\n今夕何夕，见此良人？子兮子兮，如此良人何？绸缪束刍，三星在隅。\n今夕何夕，见此邂逅？子兮子兮，如此邂逅何？绸缪束楚，三星在户。\n今夕何夕，见此粲者？子兮子兮，如此粲者何？"},
{"title": "猗嗟", "author": "佚名", "dynasty": "先秦", "content": "猗嗟昌兮，颀而长兮。\n抑若扬兮，美目扬兮。\n巧趋跄兮，射则臧兮。\n猗嗟名兮，美目清兮。\n仪既成兮，终日射侯。\n不出正兮，展我甥兮。\n猗嗟娈兮，清扬婉兮。\n舞则选兮，射则贯兮。\n四矢反兮，以御乱兮。"},
{"title": "陟岵", "author": "佚名", "dynasty": "先秦", "content": "陟彼岵兮，瞻望父兮。\n父曰：嗟！予子行役，夙夜无已。\n上慎旃哉，犹来！无止！陟彼屺兮，瞻望母兮。\n母曰：嗟！予季行役，夙夜无寐。\n上慎旃哉，犹来！无弃！陟彼冈兮，瞻望兄兮。\n兄曰：嗟！予弟行役，夙夜必偕。\n上慎旃哉，犹来！无死！"},
{"title": "南山", "author": "佚名", "dynasty": "先秦", "content": "南山崔崔，雄狐绥绥。\n鲁道有荡，齐子由归。\n既曰归止，曷又怀止？葛屦五两，冠緌双止。\n鲁道有荡，齐子庸止。\n既曰庸止，曷又从止？蓺麻如之何？衡从其亩。\n取妻如之何？必告父母。\n既曰告止，曷又鞠止？析薪如之何？匪斧不克。\n取妻如之何？匪媒不得。\n既曰得止，曷又极止？"},
{"title": "东方之日", "author": "佚名", "dynasty": "先秦", "content": "东方之日兮，彼姝者子，在我室兮。\n在我室兮，履我即兮。\n东方之月兮，彼姝者子，在我闼兮。\n在我闼兮，履我发兮。"},
{"title": "东方未明", "author": "佚名", "dynasty": "先秦", "content": "东方未明，颠倒衣裳。\n颠之倒之，自公召之。\n东方未晞，颠倒裳衣。\n倒之颠之，自公令之。\n折柳樊圃，狂夫瞿瞿。\n不能辰夜，不夙则莫。"},
{"title": "还", "author": "佚名", "dynasty": "先秦", "content": "子之还兮，遭我乎峱之间兮。\n并驱从两肩兮，揖我谓我儇兮。\n子之茂兮，遭我乎峱之道兮。\n并驱从两牡兮，揖我谓我好兮。\n子之昌兮，遭我乎峱之阳兮。\n并驱从两狼兮，揖我谓我臧兮。"},
{"title": "汾沮洳", "author": "佚名", "dynasty": "先秦", "content": "彼汾沮洳，言采其莫。\n彼其之子，美无度。\n美无度，殊异乎公路。\n彼汾一方，言采其桑。\n彼其之子，美如英。\n美如英，殊异乎公行。\n彼汾一曲，言采其藚。\n彼其之子，美如玉。\n美如玉，殊异乎公族。"},
{"title": "甫田", "author": "佚名", "dynasty": "先秦", "content": "无田甫田，维莠骄骄。\n无思远人，劳心忉忉。\n无田甫田，维莠桀桀。\n无思远人，劳心怛怛。\n婉兮娈兮。\n总角丱兮。\n未几见兮，突而弁兮！"},
{"title": "鸡鸣", "author": "佚名", "dynasty": "先秦", "content": "鸡既鸣矣，朝既盈矣。\n匪鸡则鸣，苍蝇之声。\n东方明矣，朝既昌矣。\n匪东方则明，月出之光。\n虫飞薨薨，甘与子同梦。\n会且归矣，无庶予子憎。"},
{"title": "葛屦", "author": "佚名", "dynasty": "先秦", "content": "纠纠葛屦，可以履霜？掺掺女手，可以缝裳？要之襋之，好人服之。\n好人提提，宛然左辟，佩其象揥。\n维是褊心，是以为刺。"},
{"title": "载驱", "author": "佚名", "dynasty": "先秦", "content": "载驱薄薄，簟茀朱鞹。\n鲁道有荡，齐子发夕。\n四骊济济，垂辔沵沵。\n鲁道有荡，齐子岂弟。\n汶水汤汤，行人彭彭。\n鲁道有荡，齐子翱翔。\n汶水滔滔，行人儦儦。\n鲁道有荡，齐子游遨。"},
{"title": "风雨", "author": "佚名", "dynasty": "先秦", "content": "风雨凄凄，鸡鸣喈喈。\n既见君子，云胡不夷。\n风雨潇潇，鸡鸣胶胶。\n既见君子，云胡不瘳。\n风雨如晦，鸡鸣不已。\n既见君子，云胡不喜。"},
{"title": "扬之水", "author": "佚名", "dynasty": "先秦", "content": "扬之水，不流束楚。\n终鲜兄弟，维予与女。\n无信人之言，人实诳女。\n扬之水，不流束薪。\n终鲜兄弟，维予二人。\n无信人之言，人实不信。"},
{"title": "野有蔓草", "author": "佚名", "dynasty": "先秦", "content": "野有蔓草，零露漙兮。\n有美一人，清扬婉兮。\n邂逅相遇，适我愿兮。\n野有蔓草，零露瀼瀼。\n有美一人，婉如清扬。\n邂逅相遇，与子偕臧。"},
{"title": "溱洧", "author": "佚名", "dynasty": "先秦", "content": "溱与洧，方涣涣兮。\n士与女，方秉蕑兮。\n女曰观乎？士曰既且，且往观乎？洧之外，洵訏且乐。\n维士与女，伊其相谑，赠之以勺药。\n溱与洧，浏其清矣。\n士与女，殷其盈矣。\n女曰观乎？士曰既且，且往观乎？洧之外，洵訏且乐。\n维士与女，伊其将谑，赠之以勺药。"},
{"title": "月儿弯弯照九州", "author": "佚名", "dynasty": "宋代", "content": "月儿弯弯照九州，几家欢乐几家愁。\n几家夫妇同罗帐，几个飘零在外头？"},
{"title": "出其东门", "author": "佚名", "dynasty": "先秦", "content": "出其东门，有女如云。\n虽则如云，匪我思存。\n缟衣綦巾，聊乐我员。\n出其闉闍，有女如荼。\n虽则如荼，匪我思且。\n缟衣茹藘，聊可与娱。"},
{"title": "武夷山中", "author": "谢枋得", "dynasty": "宋代", "content": "十年无梦得还家，独立青峰野水涯。\n天地寂寥山雨歇，几生修得到梅花？"},
{"title": "春暮", "author": "曹豳", "dynasty": "宋代", "content": "门外无人问落花，绿阴冉冉遍天涯。\n林莺啼到无声处，青草池塘独听蛙。"},
{"title": "寒菊 / 画菊", "author": "郑思肖", "dynasty": "宋代", "content": "花开不并百花丛，独立疏篱趣未穷。\n宁可枝头抱香死，何曾吹落北风中。"},
{"title": "寒夜", "author": "杜耒", "dynasty": "宋代", "content": "寒夜客来茶当酒，竹炉汤沸火初红。\n寻常一样窗前月，才有梅花便不同。"},
{"title": "莺梭", "author": "刘克庄", "dynasty": "宋代", "content": "掷柳迁乔太有情，交交时作弄机声。\n洛阳三月花如锦，多少工夫织得成。"},
{"title": "淮村兵后", "author": "戴复古", "dynasty": "宋代", "content": "小桃无主自开花，烟草茫茫带晚鸦。\n几处败垣围故井，向来一一是人家。"},
{"title": "新凉", "author": "徐玑", "dynasty": "宋代", "content": "水满田畴稻叶齐，日光穿树晓烟低。\n黄莺也爱新凉好，飞过青山影里啼。"},
{"title": "二砺", "author": "郑思肖", "dynasty": "宋代", "content": "愁里高歌梁父吟，犹如金玉戛商音。\n十年勾践亡吴计，七日包胥哭楚心。\n秋送新鸿哀破国，昼行饥虎齧空林。\n胸中有誓深于海，肯使神州竟陆沉？"},
{"title": "绝句", "author": "王庭筠", "dynasty": "元代", "content": "竹影和诗瘦，梅花入梦香。\n可怜今夜月，不肯下西厢。"},
{"title": "敝笱", "author": "佚名", "dynasty": "先秦", "content": "敝笱在梁，其鱼鲂鳏。\n齐子归止，其从如云。\n敝笱在梁，其鱼鲂鱮。\n齐子归止，其从如雨。\n敝笱在梁，其鱼唯唯。\n齐子归止，其从如水。"},
{"title": "过垂虹", "author": "姜夔", "dynasty": "宋代", "content": "自作新词韵最娇，小红低唱我吹箫。\n曲终过尽松陵路，回首烟波十四桥。"},
{"title": "落梅", "author": "刘克庄", "dynasty": "宋代", "content": "一片能教一断肠，可堪平砌更堆墙。\n飘如迁客来过岭，坠似骚人去赴湘。\n乱点莓苔多莫数，偶粘衣袖久犹香。\n东风谬掌花权柄，却忌孤高不主张。"},
{"title": "舟过安仁", "author": "杨万里", "dynasty": "宋代", "content": "一叶渔船两小童，收篙停棹坐船中。\n怪生无雨都张伞，不是遮头是使风。"},
{"title": "三江小渡", "author": "杨万里", "dynasty": "宋代", "content": "溪水将桥不复回，小舟犹倚短篙开。\n交情得似山溪渡，不管风波去又来。"},
{"title": "除放自石湖归苕溪", "author": "姜夔", "dynasty": "宋代", "content": "美人台上昔欢娱，今日空台望五湖。\n残雪未融青草死，苦无麋鹿过姑苏。\n黄帽传呼睡不成，投稿细细激流冰。\n分明旧泊江南岸，舟尾春风飐客灯。\n千门列炬散林鸦，儿女相思未到家。\n应是不眠非守岁，小客春意入灯花。\n三生定自陆天随，又向顺松作客归。\n已拚新年舟上过，倩人和雪洗片衣。\n沙尾风回一棹寒，椒花今夕不登盘。\n百年草草都寒夜，自琢春词剪烛看。\n笠泽茫茫雁影微，玉峰重叠护云衣。\n长桥寂寞春寒放，只有诗人一舸归。\n桑间篝火却定蚕，风土相传我未谙。\n但得明年少行役，只裁白伫作春衫。\n少小知名翰墨场，十年心事只凄凉。\n旧时曾作梅花赋，研墨于今亦自香。\n环玦随波冷未销，古苔留雪卧墙腰。\n谁家玉笛吹春怨，看见鹅黄上柳条。"},
{"title": "秋夜将晓出篱门迎凉有感二首", "author": "陆游", "dynasty": "宋代", "content": "迢迢天汉西南落，喔喔邻鸡一再鸣。\n壮志病来消欲尽，出门搔首怆平生。\n三万里河东入海，五千仞岳上摩天。\n遗民泪尽胡尘里，南望王师又一年。"},
{"title": "江村晚眺", "author": "戴复古", "dynasty": "宋代", "content": "江头落日照平沙，潮退渔船阁岸斜。\n白鸟一双临水立，见人惊起入芦花。"},
{"title": "病起书怀", "author": "陆游", "dynasty": "宋代", "content": "病骨支离纱帽宽，孤臣万里客江干。\n位卑未敢忘忧国，事定犹须待阖棺。\n天地神灵扶庙社，京华父老望和銮。\n出师一表通今古，夜半挑灯更细看。"},
{"title": "十一月四日风雨大作二首", "author": "陆游", "dynasty": "宋代", "content": "风卷江湖雨暗村，四山声作海涛翻。\n溪柴火软蛮毡暖，我与狸奴不出门。\n僵卧孤村不自哀，尚思为国戍轮台。\n夜阑卧听风吹雨，铁马冰河入梦来。"},
{"title": "少年行四首", "author": "王维", "dynasty": "唐代", "content": "新丰美酒斗十千，咸阳游侠多少年。\n相逢意气为君饮，系马高楼垂柳边。\n出身仕汉羽林郎，初随骠骑战渔阳。\n孰知不向边庭苦，纵死犹闻侠骨香。\n一身能擘两雕弧，虏骑千重只似无。\n偏坐金鞍调白羽，纷纷射杀五单于。\n汉家君臣欢宴终，高议云台论战功。\n天子临轩赐侯印，将军佩出明光宫。"},
{"title": "初入淮河四绝句·其三", "author": "杨万里", "dynasty": "宋代", "content": "两岸舟船各背驰，波痕交涉亦难为。\n只余鸥鹭无拘管，北去南来自在飞。"},
{"title": "州桥", "author": "范成大", "dynasty": "宋代", "content": "南望朱雀门，北望宣德楼，皆旧御路也。\n州桥南北是天街，父老年年等驾回。\n忍泪失声询使者，几时真有六军来？"},
{"title": "古朗月行", "author": "李白", "dynasty": "唐代", "content": "小时不识月，呼作白玉盘。\n又疑瑶台镜，飞在青云端。\n仙人垂两足，桂树何团团。\n白兔捣药成，问言与谁餐？蟾蜍蚀圆影，大明夜已残。\n羿昔落九乌，天人清且安。\n阴精此沦惑，去去不足观。\n忧来其如何？凄怆摧心肝。"},
{"title": "春日行", "author": "李白", "dynasty": "唐代", "content": "深宫高楼入紫清，金作蛟龙盘绣楹。\n佳人当窗弄白日，弦将手语弹鸣筝。\n春风吹落君王耳，此曲乃是升天行。\n因出天池泛蓬瀛，楼船蹙沓波浪惊。\n三千双蛾献歌笑，挝钟考鼓宫殿倾，万姓聚舞歌太平。\n我无为，人自宁。\n三十六帝欲相迎，仙人飘翩下云輧。\n帝不去，留镐京。\n安能为轩辕，独往入窅冥。\n小臣拜献南山寿，陛下万古垂鸿名。"},
{"title": "游侠篇", "author": "张华", "dynasty": "魏晋", "content": "翩翩四公子，浊世称贤明。\n龙虎方交争，七国并抗衡。\n食客三千余，门下多豪英。\n游说朝夕至，辩士自纵横。\n孟尝东出关，济身由鸡鸣。\n信陵西反魏，秦人不窥兵。\n赵胜南诅楚，乃与毛遂行。\n黄歇北适秦，太子还入荆。\n美哉游侠士，何以尚四卿。\n我则异于是，好古师老、彭。"},
{"title": "春日行", "author": "鲍照", "dynasty": "南北朝", "content": "献岁发，吾将行。\n春山茂，春日明。\n园中鸟，多嘉声。\n梅始发，柳始青。\n泛舟舻，齐棹惊。\n奏《采菱》，歌《鹿鸣》。\n风微起，波微生。\n弦亦发，酒亦倾。\n入莲池，折桂枝。\n芳袖动，芬叶披。\n两相思，两不知。"},
{"title": "著", "author": "佚名", "dynasty": "先秦", "content": "俟我于著乎而，充耳以素乎而，尚之以琼华乎而。\n俟我于庭乎而，充耳以青乎而，尚之以琼莹乎而。\n俟我于堂乎而，充耳以黄乎而，尚之以琼英乎而。"},
{"title": "同声歌", "author": "张衡", "dynasty": "两汉", "content": "邂逅承际会，得充君后房。\n情好新交接，恐栗若探汤。\n不才勉自竭，贱妾职所当。\n绸缪主中馈，奉礼助蒸尝。\n思为苑蒻席，在下蔽匡床。\n愿为罗衾帱，在上卫风霜。\n洒扫清枕席，鞮芬以狄香。\n重户结金扃，高下华灯光。\n衣解巾粉御，列图陈枕张。\n素女为我师，仪态盈万方。\n众夫希所见，天老教轩皇。\n乐莫斯夜乐，没齿焉可忘。"},
{"title": "仙人篇", "author": "曹植", "dynasty": "两汉", "content": "仙人揽六箸，对博太山隅。\n湘娥拊琴瑟，秦女吹笙竽。\n玉樽盈桂酒，河伯献神鱼。\n四海一何局，九州安所如。\n韩终与王乔，要我于天衢。\n万里不足步，轻举凌太虚。\n飞腾逾景云，高风吹我躯。\n回驾观紫微，与帝合灵符。\n阊阖正嵯峨，双阙万丈余。\n玉树扶道生，白虎夹门枢。\n驱风游四海，东过王母庐。\n俯观五岳间，人生如寄居。\n潜光养羽翼，进趣且徐徐。\n不见昔轩辕，升龙出鼎湖。\n徘徊九天下，与尔长相须。"},
{"title": "立春偶成", "author": "张栻", "dynasty": "宋代", "content": "律回岁晚冰霜少，春到人间草木知。\n便觉眼前生意满，东风吹水绿参差。"},
{"title": "横塘", "author": "范成大", "dynasty": "宋代", "content": "南浦春来绿一川，石桥朱塔两依然。\n年年送客横塘路，细雨垂杨系画船。"},
{"title": "发白马", "author": "李白", "dynasty": "唐代", "content": "将军发白马，旌节度黄河。\n箫鼓聒川岳，沧溟涌涛波。\n武安有振瓦，易水无寒歌。\n铁骑若雪山，饮流涸滹沱。\n扬兵猎月窟，转战略朝那。\n倚剑登燕然，边烽列嵯峨。\n萧条万里外，耕作五原多。\n一扫清大漠，包虎戢金戈。"},
{"title": "美女篇", "author": "曹植", "dynasty": "两汉", "content": "美女妖且闲，采桑歧路间。\n柔条纷冉冉，落叶何翩翩。\n攘袖见素手，皓腕约金环。\n头上金爵钗，腰佩翠琅玕。\n明珠交玉体，珊瑚间木难。\n罗衣何飘飘，轻裾随风还。\n顾盼遗光彩，长啸气若兰。\n行徒用息驾，休者以忘餐。\n借问女安居，乃在城南端。\n青楼临大路，高门结重关。\n容华耀朝日，谁不希令颜？媒氏何所营？玉帛不时安。\n佳人慕高义，求贤良独难。\n众人徒嗷嗷，安知彼所观？盛年处房室，中夜起长叹。"},
{"title": "君子有所思行", "author": "李白", "dynasty": "唐代", "content": "紫阁连终南，青冥天倪色。\n凭崖望咸阳，宫阙罗北极。\n万井惊画出，九衢如弦直。\n渭水银河清，横天流不息。\n朝野盛文物，衣冠何翕赩。\n厩马散连山，军容威绝域。\n伊皋运元化，卫霍输筋力。\n歌钟乐未休，荣去老还逼。\n圆光过满缺，太阳移中昃。\n不散东海金，何争西飞匿。\n无作牛山悲，恻怆泪沾臆。"},
{"title": "妾薄命", "author": "李白", "dynasty": "唐代", "content": "汉帝重阿娇，贮之黄金屋。\n咳唾落九天，随风生珠玉。\n宠极爱还歇，妒深情却疏。\n长门一步地，不肯暂回车。\n雨落不上天，水覆难再收。\n君情与妾意，各自东西流。\n昔日芙蓉花，今成断根草。\n以色事他人，能得几时好。"},
{"title": "千里思", "author": "李白", "dynasty": "唐代", "content": "李陵没胡沙，苏武还汉家。\n迢迢五原关，朔雪乱边花。\n一去隔绝国，思归但长嗟。\n鸿雁向西北，因书报天涯。"},
{"title": "空城雀", "author": "李白", "dynasty": "唐代", "content": "嗷嗷空城雀，身计何戚促。\n本与鹪鹩群，不随凤凰族。\n提携四黄口，饮乳未尝足。\n食君糠秕馀，尝恐乌鸢逐。\n耻涉太行险，羞营覆车粟。\n天命有定端，守分绝所欲。"},
{"title": "出自蓟北门行", "author": "李白", "dynasty": "唐代", "content": "虏阵横北荒，胡星曜精芒。\n羽书速惊电，烽火昼连光。\n虎竹救边急，戎车森已行。\n明主不安席，按剑心飞扬。\n推毂出猛将，连旗登战场。\n兵威冲绝幕，杀气凌穹苍。\n列卒赤山下，开营紫塞傍。\n孟冬沙风紧，旌旗飒凋伤。\n画角悲海月，征衣卷天霜。\n挥刃斩楼兰，弯弓射贤王。\n单于一平荡，种落自奔亡。\n收功报天子，行歌归咸阳。"},
{"title": "名都篇", "author": "曹植", "dynasty": "两汉", "content": "名都多妖女，京洛出少年。\n宝剑值千金，被服丽且鲜。\n斗鸡东郊道，走马长楸间。\n驰骋未能半，双兔过我前。\n揽弓捷鸣镝，长驱上南山。\n左挽因右发，一纵两禽连。\n余巧未及展，仰手接飞鸢。\n观者咸称善，众工归我妍。\n归来宴平乐，美酒斗十千。\n脍鲤臇胎鰕，炮鳖炙熊蹯。\n鸣俦啸匹侣，列坐竟长筵。\n连翩击鞠壤，巧捷惟万端。\n白日西南驰，光景不可攀。\n云散还城邑，清晨复来还。"},
{"title": "雉朝飞", "author": "李白", "dynasty": "唐代", "content": "麦陇青青三月时，白雉朝飞挟两雌。\n锦衣绣翼何离褷，犊牧采薪感之悲。\n春天和，白日暖。\n啄食饮泉勇气满，争雄斗死绣颈断。\n雉子班奏急管弦，倾心酒美尽玉碗。\n枯杨枯杨尔生稊，我独七十而孤栖。\n弹弦写恨意不尽，瞑目归黄泥。"},
{"title": "代出自蓟北门行", "author": "鲍照", "dynasty": "南北朝", "content": "羽檄起边亭，烽火入咸阳。\n征师屯广武，分兵救朔方。\n严秋筋竿劲，虏阵精且强。\n天子按剑怒，使者遥相望。\n雁行缘石径，鱼贯度飞梁。\n箫鼓流汉思，旌甲被胡霜。\n疾风冲塞起，沙砾自飘扬。\n马毛缩如蝟，角弓不可张。\n时危见臣节，世乱识忠良。\n投躯报明主，身死为国殇。"},
{"title": "渌水曲", "author": "李白", "dynasty": "唐代", "content": "渌水明秋月，南湖采白蘋。\n荷花娇欲语，愁杀荡舟人。"},
{"title": "幽涧泉", "author": "李白", "dynasty": "唐代", "content": "拂彼白石，弹吾素琴。\n幽涧愀兮流泉深，善手明徽高张清。\n心寂历似千古，松飕飗兮万寻。\n中见愁猿吊影而危处兮，叫秋木而长吟。\n客有哀时失职而听者，泪淋浪以沾襟。\n乃缉商缀羽，潺湲成音。\n吾但写声发情于妙指，殊不知此曲之古今。\n幽涧泉，鸣深林。"},
{"title": "秋思", "author": "李白", "dynasty": "唐代", "content": "春阳如昨日，碧树鸣黄鹂。\n芜然蕙草暮，飒尔凉风吹。\n天秋木叶下，月冷莎鸡悲。\n坐愁群芳歇，白露凋华滋。"},
{"title": "飞龙引二首·其一", "author": "李白", "dynasty": "唐代", "content": "黄帝铸鼎于荆山，炼丹砂。\n丹砂成黄金，骑龙飞上太清家，云愁海思令人嗟。\n宫中彩女颜如花，飘然挥手凌紫霞，从风纵体登鸾车。\n登鸾车，侍轩辕，遨游青天中，其乐不可言。"},
{"title": "飞龙引二首·其二", "author": "李白", "dynasty": "唐代", "content": "鼎湖流水清且闲，轩辕去时有弓剑，古人传道留其间。\n后宫婵娟多花颜，乘鸾飞烟亦不还，骑龙攀天造天关。\n造天关，闻天语，屯云河车载玉女。\n载玉女，过紫皇，紫皇乃赐白兔所捣之药方。\n后天而老凋三光，下视瑶池见王母，蛾眉萧飒如秋霜。"},
{"title": "拔蒲二首", "author": "佚名", "dynasty": "未知", "content": "青蒲衔紫茸，长叶复从风。\n与君同舟去，拔蒲五湖中。\n朝发桂兰渚，昼息桑榆下。\n与君同拔蒲，竟日不成把。"},
{"title": "白纻辞三首", "author": "李白", "dynasty": "唐代", "content": "扬清歌，发皓齿，北方佳人东邻子。\n且吟白纻停绿水，长袖拂面为君起。\n寒云夜卷霜海空，胡风吹天飘塞鸿。\n玉颜满堂乐未终，馆娃日落歌吹濛。\n月寒江清夜沉沉，美人一笑千黄金。\n垂罗舞縠扬哀音，郢中白雪且莫吟，子夜吴歌动君心。\n动君心，冀君赏。\n愿作天池双鸳鸯，一朝飞去青云上。\n吴刀剪彩缝舞衣，明妆丽服夺春晖。\n扬眉转袖若雪飞，倾城独立世所稀。\n激楚结风醉忘归，高堂月落烛已微，玉钗挂缨君莫违。"},
{"title": "伤歌行", "author": "曹叡", "dynasty": "两汉", "content": "昭昭素明月，辉光烛我床。\n忧人不能寐，耿耿夜何长。\n微风吹闺闼，罗帷自飘扬。\n揽衣曳长带，屣履下高堂。\n东西安所之，徘徊以彷徨。\n春鸟翻南飞，翩翩独翱翔。\n悲声命俦匹，哀鸣伤我肠。\n感物怀所思，泣涕忽沾裳。\n伫立吐高吟，舒愤诉穹苍。"},
{"title": "东海有勇妇", "author": "李白", "dynasty": "唐代", "content": "梁山感杞妻，恸哭为之倾。\n金石忽暂开，都由激深情。\n东海有勇妇，何惭苏子卿。\n学剑越处子，超然若流星。\n损躯报夫仇，万死不顾生。\n白刃耀素雪，苍天感精诚。\n十步两躩跃，三呼一交兵。\n斩首掉国门，蹴踏五藏行。\n豁此伉俪愤，粲然大义明。\n北海李使君，飞章奏天庭。\n舍罪警风俗，流芳播沧瀛。\n名在列女籍，竹帛已光荣。\n淳于免诏狱，汉主为缇萦。\n津妾一棹歌，脱父于严刑。\n十子若不肖，不如一女英。\n豫让斩空衣，有心竟无成。\n要离杀庆忌，壮夫所素轻。\n妻子亦何辜，焚之买虚声。\n岂如东海妇，事立独扬名。"},
{"title": "七日夜女歌·其一", "author": "佚名", "dynasty": "未知", "content": "三春怨离泣，九秋欣期歌。\n驾鸾行日时，月明济长河。"},
{"title": "大堤曲", "author": "李白", "dynasty": "唐代", "content": "汉水临襄阳，花开大堤暖。\n佳期大堤下，泪向南云满。\n春风无复情，吹我梦魂散。\n不见眼中人，天长音信断。"},
{"title": "春愁", "author": "丘逢甲", "dynasty": "清代", "content": "春愁难遣强看山，往事惊心泪欲潸。\n四百万人同一哭，去年今日割台湾。"},
{"title": "踏莎行·小径红稀", "author": "晏殊", "dynasty": "宋代", "content": "小径红稀，芳郊绿遍。\n高台树色阴阴见。\n春风不解禁杨花，蒙蒙乱扑行人面。\n翠叶藏莺，朱帘隔燕。\n炉香静逐游丝转。\n一场愁梦酒醒时，斜阳却照深深院。"},
{"title": "山人劝酒", "author": "李白", "dynasty": "唐代", "content": "苍苍云松，落落绮皓。\n春风尔来为阿谁，蝴蝶忽然满芳草。\n秀眉霜雪颜桃花，骨青髓绿长美好。\n称是秦时避世人，劝酒相欢不知老。\n各守麋鹿志，耻随龙虎争。\n欻起佐太子，汉王乃复惊。\n顾谓戚夫人，彼翁羽翼成。\n归来商山下，泛若云无情。\n举觞酹巢由，洗耳何独清。\n浩歌望嵩岳，意气还相倾。"},
{"title": "好事近·梦中作", "author": "秦观", "dynasty": "宋代", "content": "春路雨添花，花动一山春色。\n行到小溪深处，有黄鹂千百。\n飞云当面化龙蛇，夭矫转空碧。\n醉卧古藤阴下，了不知南北。"},
{"title": "阙题", "author": "刘昚虚", "dynasty": "唐代", "content": "道由白云尽，春与青溪长。\n时有落花至，远随流水香。\n闲门向山路，深柳读书堂。\n幽映每白日，清辉照衣裳。"},
{"title": "浣溪沙·堤上游人逐画船", "author": "欧阳修", "dynasty": "宋代", "content": "堤上游人逐画船，拍堤春水四垂天。\n绿杨楼外出秋千。\n白发戴花君莫笑，六幺催拍盏频传。\n人生何处似尊前！"},
{"title": "长相思·其二", "author": "李白", "dynasty": "唐代", "content": "日色欲尽花含烟，月明欲素愁不眠。\n赵瑟初停凤凰柱，蜀琴欲奏鸳鸯弦。\n此曲有意无人传，愿随春风寄燕然。\n忆君迢迢隔青天，昔日横波目，今作流泪泉。\n不信妾断肠，归来看取明镜前。"},
{"title": "桑茶坑道中", "author": "杨万里", "dynasty": "宋代", "content": "晴明风日雨干时，草满花堤水满溪。\n童子柳阴眠正着，一牛吃过柳阴西。"},
{"title": "叹花 / 怅诗", "author": "杜牧", "dynasty": "唐代", "content": "自是寻春去校迟，不须惆怅怨芳时。\n狂风落尽深红色，绿叶成阴子满枝。"},
{"title": "春题湖上", "author": "白居易", "dynasty": "唐代", "content": "湖上春来似画图，乱峰围绕水平铺。\n松排山面千重翠，月点波心一颗珠。\n碧毯线头抽早稻，青罗裙带展新蒲。\n未能抛得杭州去，一半勾留是此湖。"},
{"title": "春兴", "author": "武元衡", "dynasty": "唐代", "content": "杨柳阴阴细雨晴，残花落尽见流莺。\n春风一夜吹乡梦，又逐春风到洛城。"},
{"title": "七日夜女歌·其二", "author": "佚名", "dynasty": "未知", "content": "长河起秋云，汉渚风凉发。\n含欣出霄路，可笑向明月。"},
{"title": "和乐天春词", "author": "刘禹锡", "dynasty": "唐代", "content": "新妆宜面下朱楼，深锁春光一院愁。\n行到中庭数花朵，蜻蜓飞上玉搔头。"},
{"title": "如梦令·莺嘴啄花红溜", "author": "秦观", "dynasty": "宋代", "content": "莺嘴啄花红溜，燕尾点波绿皱。\n指冷玉笙寒，吹彻小梅春透。\n依旧，依旧，人与绿杨俱瘦。"},
{"title": "苏溪亭", "author": "戴叔伦", "dynasty": "唐代", "content": "苏溪亭上草漫漫，谁倚东风十二阑。\n燕子不归春事晚，一汀烟雨杏花寒。"},
{"title": "雨晴", "author": "王驾", "dynasty": "唐代", "content": "雨前初见花间蕊，雨后兼无叶里花。\n蛱蝶飞来过墙去，却疑春色在邻家。\n雨前初见花间蕊，雨后全无叶底花。\n蜂蝶纷纷过墙去，却疑春色在邻家。"},
{"title": "淮中晚泊犊头", "author": "苏舜钦", "dynasty": "宋代", "content": "春阴垂野草青青，时有幽花一树明。\n晚泊孤舟古祠下，满川风雨看潮生。"},
{"title": "山中留客 / 山行留客", "author": "张旭", "dynasty": "唐代", "content": "山光物态弄春晖，莫为轻阴便拟归。\n纵使晴明无雨色，入云深处亦沾衣。"},
{"title": "南湖早春", "author": "白居易", "dynasty": "唐代", "content": "风回云断雨初晴，返照湖边暖复明。\n乱点碎红山杏发，平铺新绿水蘋生。\n翅低白雁飞仍重，舌涩黄鹂语未成。\n不道江南春不好，年年衰病减心情。"},
{"title": "鹊踏枝·六曲阑干偎碧树", "author": "冯延巳", "dynasty": "五代", "content": "六曲阑干偎碧树，杨柳风轻，展尽黄金缕。\n谁把钿筝移玉柱，穿帘海燕双飞去。\n满眼游丝兼落絮，红杏开时，一霎清明雨。\n浓睡觉来莺乱语，惊残好梦无寻处。"},
{"title": "江神子·恨别", "author": "苏轼", "dynasty": "宋代", "content": "天涯流落思无穷！既相逢，却匆匆。\n携手佳人，和泪折残红。\n为问东风余几许？春纵在，与谁同！隋堤三月水溶溶。\n背归鸿，去吴中。\n回首彭城，清泗与淮通。\n欲寄相思千点泪，流不到，楚江东。"},
{"title": "新雷", "author": "张维屏", "dynasty": "清代", "content": "造物无言却有情，每于寒尽觉春生。\n千红万紫安排著，只待新雷第一声。"},
{"title": "和晋陵陆丞早春游望", "author": "杜审言", "dynasty": "唐代", "content": "独有宦游人，偏惊物候新。\n云霞出海曙，梅柳渡江春。\n淑气催黄鸟，晴光转绿蘋。\n忽闻歌古调，归思欲沾巾。"},
{"title": "兰溪棹歌", "author": "戴叔伦", "dynasty": "唐代", "content": "凉月如眉挂柳湾，越中山色镜中看。\n兰溪三日桃花雨，半夜鲤鱼来上滩。"},
{"title": "城东早春", "author": "杨巨源", "dynasty": "唐代", "content": "诗家清景在新春，绿柳才黄半未匀。\n若待上林花似锦，出门俱是看花人。"},
{"title": "减字木兰花·莺初解语", "author": "苏轼", "dynasty": "宋代", "content": "莺初解语，最是一年春好处。\n微雨如酥，草色遥看近却无。\n休辞醉倒，花不看开人易老。\n莫待春回，颠倒红英间绿苔。"},
{"title": "咏煤炭", "author": "于谦", "dynasty": "明代", "content": "凿开混沌得乌金，藏蓄阳和意最深。\n爝火燃回春浩浩，洪炉照破夜沉沉。\n鼎彝元赖生成力，铁石犹存死后心。\n但愿苍生俱饱暖，不辞辛苦出山林。"},
{"title": "登池上楼", "author": "谢灵运", "dynasty": "南北朝", "content": "潜虬媚幽姿，飞鸿响远音。\n薄霄愧云浮，栖川怍渊沉。\n进德智所拙，退耕力不任。\n徇禄反穷海，卧疴对空林。\n衾枕昧节候，褰开暂窥临。\n倾耳聆波澜，举目眺岖嵚。\n初景革绪风，新阳改故阴。\n池塘生春草，园柳变鸣禽。\n祁祁伤豳歌，萋萋感楚吟。\n索居易永久，离群难处心。\n持操岂独古，无闷征在今。"},
{"title": "水槛遣心二首", "author": "杜甫", "dynasty": "唐代", "content": "去郭轩楹敞，无村眺望赊。\n澄江平少岸，幽树晚多花。\n细雨鱼儿出，微风燕子斜。\n城中十万户，此地两三家。\n蜀天常夜雨，江槛已朝晴。\n叶润林塘密，衣干枕席清。\n不堪祗老病，何得尚浮名。\n浅把涓涓酒，深凭送此生。"},
{"title": "七绝·为李进同志题所摄庐山仙人洞照", "author": "毛泽东", "dynasty": "近现代", "content": "暮色苍茫看劲松，乱云飞渡仍从容。\n天生一个仙人洞，无限风光在险峰。"},
{"title": "多丽·咏白菊", "author": "李清照", "dynasty": "宋代", "content": "小楼寒，夜长帘幕低垂。\n恨萧萧、无情风雨，夜来揉损琼肌。\n也不似、贵妃醉脸，也不似、孙寿愁眉。\n韩令偷香，徐娘傅粉，莫将比拟未新奇。\n细看取、屈平陶令，风韵正相宜。\n微风起，清芬酝藉，不减酴醿。\n渐秋阑、雪清玉瘦，向人无限依依。\n似愁凝、汉皋解佩，似泪洒、纨扇题诗。\n朗月清风，浓烟暗雨，天教憔悴度芳姿。\n纵爱惜、不知从此，留得几多时。\n人情好，何须更忆，泽畔东篱。"},
{"title": "新柳", "author": "杨万里", "dynasty": "宋代", "content": "柳条百尺拂银塘，且莫深青只浅黄。\n未必柳条能蘸水，水中柳影引他长。"},
{"title": "渔家傲·雪里已知春信至", "author": "李清照", "dynasty": "宋代", "content": "雪里已知春信至，寒梅点缀琼枝腻。\n香脸半开娇旖旎，当庭际，玉人浴出新妆洗。\n造化可能偏有意，故教明月玲珑地。\n共赏金尊沈绿蚁，莫辞醉，此花不与群花比。"},
{"title": "孤雁 / 后飞雁", "author": "杜甫", "dynasty": "唐代", "content": "孤雁不饮啄，飞鸣声念群。\n谁怜一片影，相失万重云？望尽似犹见，哀多如更闻。\n野鸦无意绪，鸣噪自纷纷。"},
{"title": "莲叶", "author": "郑谷", "dynasty": "唐代", "content": "移舟水溅差差绿，倚槛风摆柄柄香。\n多谢浣纱人未折，雨中留得盖鸳鸯。"},
{"title": "紫薇花", "author": "杜牧", "dynasty": "唐代", "content": "晓迎秋露一枝新，不占园中最上春。\n桃李无言又何在，向风偏笑艳阳人。"},
{"title": "采桑子·塞上咏雪花", "author": "纳兰性德", "dynasty": "清代", "content": "非关癖爱轻模样，冷处偏佳。\n别有根芽，不是人间富贵花。\n谢娘别后谁能惜，飘泊天涯。\n寒月悲笳，万里西风瀚海沙。"},
{"title": "咏华山", "author": "寇准", "dynasty": "宋代", "content": "只有天在上，更无山与齐。\n举头红日近，回首白云低。"},
{"title": "感遇·江南有丹橘", "author": "张九龄", "dynasty": "唐代", "content": "江南有丹橘，经冬犹绿林。\n岂伊地气暖？自有岁寒心。\n可以荐嘉客，奈何阻重深。\n运命唯所遇，循环不可寻。\n徒言树桃李，此木岂无阴？"},
{"title": "七绝·咏蛙", "author": "毛泽东", "dynasty": "近现代", "content": "独坐池塘如虎踞，绿荫树下养精神。\n春来我不先开口，哪个虫儿敢作声。"},
{"title": "新竹", "author": "郑燮", "dynasty": "清代", "content": "新竹高于旧竹枝，全凭老干为扶持。\n下年再有新生者，十丈龙孙绕凤池。"},
{"title": "早春呈水部张十八员外二首", "author": "韩愈", "dynasty": "唐代", "content": "天街小雨润如酥，草色遥看近却无。\n最是一年春好处，绝胜烟柳满皇都。\n莫道官忙身老大，即无年少逐春心。\n凭君先到江头看，柳色如今深未深。"},
{"title": "西江月·梅花", "author": "苏轼", "dynasty": "宋代", "content": "玉骨那愁瘴雾，冰姿自有仙风。\n海仙时遣探芳丛。\n倒挂绿毛么凤。\n素面翻嫌粉涴，洗妆不褪唇红。\n高情已逐晓云空。\n不与梨花同梦。"},
{"title": "蝉", "author": "李商隐", "dynasty": "唐代", "content": "本以高难饱，徒劳恨费声。\n五更疏欲断，一树碧无情。\n薄宦梗犹泛，故园芜已平。\n烦君最相警，我亦举家清。"},
{"title": "同儿辈赋未开海棠", "author": "元好问", "dynasty": "金朝", "content": "枝间新绿一重重，小蕾深藏数点红。\n爱惜芳心莫轻吐，且教桃李闹春风。"},
{"title": "房兵曹胡马诗", "author": "杜甫", "dynasty": "唐代", "content": "胡马大宛名，锋棱瘦骨成。\n竹批双耳峻，风入四蹄轻。\n所向无空阔，真堪托死生。\n骁腾有如此，万里可横行。"},
{"title": "临江仙·梅", "author": "李清照", "dynasty": "宋代", "content": "庭院深深深几许，云窗雾阁春迟。\n为谁憔悴损芳姿。\n夜来清梦好，应是发南枝。\n玉瘦檀轻无限恨，南楼羌管休吹。\n浓香吹尽有谁知。\n暖风迟日也，别到杏花肥。"},
{"title": "曲池荷", "author": "卢照邻", "dynasty": "唐代", "content": "浮香绕曲岸，圆影覆华池。\n常恐秋风早，飘零君不知。"},
{"title": "临江仙·柳絮", "author": "曹雪芹", "dynasty": "清代", "content": "白玉堂前春解舞，东风卷得均匀。\n蜂围蝶阵乱纷纷。\n几曾随逝水？岂必委芳尘？万缕千丝终不改，任他随聚随分。\n韶华休笑本无根。\n好风凭借力，送我上青云。"},
{"title": "青松", "author": "陈毅", "dynasty": "近现代", "content": "大雪压青松，青松挺且直。\n要知松高洁，待到雪化时。"},
{"title": "金陵五题·石头城", "author": "刘禹锡", "dynasty": "唐代", "content": "山围故国周遭在，潮打空城寂寞回。\n淮水东边旧时月，夜深还过女墙来。"},
{"title": "辛夷坞", "author": "王维", "dynasty": "唐代", "content": "木末芙蓉花，山中发红萼。\n涧户寂无人，纷纷开且落。"},
{"title": "东门之墠", "author": "佚名", "dynasty": "先秦", "content": "东门之墠，茹藘在阪。\n其室则迩，其人甚远。\n东门之栗，有践家室。\n岂不尔思？子不我即！"},
{"title": "咏蝉 / 在狱咏蝉", "author": "骆宾王", "dynasty": "唐代", "content": "余禁所禁垣西，是法厅事也，有古槐数株焉。\n虽生意可知，同殷仲文之古树；而听讼斯在，即周召伯之甘棠，每至夕照低阴，秋蝉疏引，发声幽息，有切尝闻，岂人心异于曩时，将虫响悲于前听？嗟乎，声以动容，德以象贤。\n故洁其身也，禀君子达人之高行；蜕其皮也，有仙都羽化之灵姿。\n候时而来，顺阴阳之数；应节为变，审藏用之机。\n有目斯开，不以道昏而昧其视；有翼自薄，不以俗厚而易其真。\n吟乔树之微风，韵姿天纵；饮高秋之坠露，清畏人知。\n仆失路艰虞，遭时徽纆。\n不哀伤而自怨，未摇落而先衰。\n闻蟪蛄之流声，悟平反之已奏；见螳螂之抱影，怯危机之未安。\n感而缀诗，贻诸知己。\n庶情沿物应，哀弱羽之飘零；道寄人知，悯余声之寂寞。\n非谓文墨，取代幽忧云尔。\n西陆蝉声唱，南冠客思深。\n那堪玄鬓影，来对白头吟。\n露重飞难进，风多响易沉。\n无人信高洁，谁为表予心？"},
{"title": "忆梅", "author": "李商隐", "dynasty": "唐代", "content": "定定住天涯，依依向物华。\n寒梅最堪恨，常作去年花。"},
{"title": "菊花", "author": "唐寅", "dynasty": "明代", "content": "故园三径吐幽丛，一夜玄霜坠碧空。\n多少天涯未归客，尽借篱落看秋风。"},
{"title": "狡童", "author": "佚名", "dynasty": "先秦", "content": "彼狡童兮，不与我言兮。\n维子之故，使我不能餐兮。\n彼狡童兮，不与我食兮。\n维子之故，使我不能息兮。"},
{"title": "苔", "author": "袁枚", "dynasty": "清代", "content": "白日不到处，青春恰自来。\n苔花如米小，也学牡丹开。"},
{"title": "花影", "author": "苏轼", "dynasty": "宋代", "content": "重重叠叠上瑶台，几度呼童扫不开。\n刚被太阳收拾去，却教明月送将来。"},
{"title": "褰裳", "author": "佚名", "dynasty": "先秦", "content": "子惠思我，褰裳涉溱。\n子不我思，岂无他人？狂童之狂也且！子惠思我，褰裳涉洧。\n子不我思，岂无他士？狂童之狂也且！"},
{"title": "山中雪后", "author": "郑燮", "dynasty": "清代", "content": "晨起开门雪满山，雪晴云淡日光寒。\n檐流未滴梅花冻，一种清孤不等闲。"},
{"title": "丰", "author": "佚名", "dynasty": "先秦", "content": "子之丰兮，俟我乎巷兮，悔予不送兮。\n子之昌兮，俟我乎堂兮，悔予不将兮。\n衣锦褧衣，裳锦褧裳。\n叔兮伯兮，驾予与行。\n裳锦褧裳，衣锦褧衣。\n叔兮伯兮，驾予与归。"},
{"title": "萚兮", "author": "佚名", "dynasty": "先秦", "content": "萚兮萚兮，风其吹女。\n叔兮伯兮，倡予和女。\n萚兮萚兮，风其漂女。\n叔兮伯兮，倡予要女。"},
{"title": "遵大路", "author": "佚名", "dynasty": "先秦", "content": "遵大路兮，掺执子之祛兮，无我恶兮，不寁故也！遵大路兮，掺执子之手兮，无我魗兮，不寁好也！"},
{"title": "羔裘", "author": "佚名", "dynasty": "先秦", "content": "羔裘如濡，洵直且侯。\n彼其之子，舍命不渝。\n羔裘豹饰，孔武有力。\n彼其之子，邦之司直。\n羔裘晏兮，三英粲兮。\n彼其之子，邦之彦兮。"},
{"title": "梅花", "author": "崔道融", "dynasty": "唐代", "content": "数萼初含雪，孤标画本难。\n香中别有韵，清极不知寒。\n横笛和愁听，斜枝倚病看。\n朔风如解意，容易莫摧残。"},
{"title": "缁衣", "author": "佚名", "dynasty": "先秦", "content": "缁衣之宜兮，敝予又改为兮。\n适子之馆兮，还予授子之粲兮。\n缁衣之好兮，敝予又改造兮。\n适子之馆兮，还予授子之粲兮。\n缁衣之席兮，敝予又改作兮。\n适子之馆兮，还予授子之粲兮。"},
{"title": "大叔于田", "author": "佚名", "dynasty": "先秦", "content": "叔于田，乘乘马。\n执辔如组，两骖如舞。\n叔在薮，火烈具举。\n袒裼暴虎，献于公所。\n将叔勿狃，戒其伤女。\n叔于田，乘乘黄。\n两服上襄，两骖雁行。\n叔在薮，火烈具扬。\n叔善射忌，又良御忌。\n抑罄控忌，抑纵送忌。\n叔于田，乘乘鸨。\n两服齐首，两骖如手。\n叔在薮，火烈具阜。\n叔马慢忌，叔发罕忌。\n抑释掤忌，抑鬯弓忌。"},
{"title": "有女同车", "author": "佚名", "dynasty": "先秦", "content": "有女同车，颜如舜华。\n将翱将翔，佩玉琼琚。\n彼美孟姜，洵美且都。\n有女同行，颜如舜英。\n将翱将翔，佩玉将将。\n彼美孟姜，德音不忘。"},
{"title": "丘中有麻", "author": "佚名", "dynasty": "先秦", "content": "丘中有麻，彼留子嗟。\n彼留子嗟，将其来施施。\n丘中有麦，彼留子国。\n彼留子国，将其来食。\n丘中有李，彼留之子。\n彼留之子，贻我佩玖。"},
{"title": "采葛", "author": "佚名", "dynasty": "先秦", "content": "彼采葛兮，一日不见，如三月兮！彼采萧兮，一日不见，如三秋兮！彼采艾兮！一日不见，如三岁兮！"},
{"title": "葛藟", "author": "佚名", "dynasty": "先秦", "content": "绵绵葛藟，在河之浒。\n终远兄弟，谓他人父。\n谓他人父，亦莫我顾。\n绵绵葛藟，在河之涘。\n终远兄弟，谓他人母。\n谓他人母，亦莫我有。\n绵绵葛藟，在河之漘。\n终远兄弟，谓他人昆。\n谓他人昆，亦莫我闻。"},
{"title": "叔于田", "author": "佚名", "dynasty": "先秦", "content": "叔于田，巷无居人。\n岂无居人？不如叔也。\n洵美且仁。\n叔于狩，巷无饮酒。\n岂无饮酒？不如叔也。\n洵美且好。\n叔适野，巷无服马。\n岂无服马？不如叔也。\n洵美且武。"},
{"title": "中谷有蓷", "author": "佚名", "dynasty": "先秦", "content": "中谷有蓷，暵其乾矣。\n有女仳离，嘅其叹矣。\n嘅其叹矣，遇人之艰难矣！中谷有蓷，暵其修矣。\n有女仳离，条其啸矣。\n条其啸矣，遇人之不淑矣！中谷有蓷，暵其湿矣。\n有女仳离，啜其泣矣。\n啜其泣矣，何嗟及矣！"},
{"title": "扬之水", "author": "佚名", "dynasty": "先秦", "content": "扬之水，不流束薪。\n彼其之子，不与我戍申。\n怀哉怀哉，曷月予还归哉？扬之水，不流束楚。\n彼其之子，不与我戍甫。\n怀哉怀哉，曷月予还归哉？扬之水，不流束蒲。\n彼其之子，不与我戍许。\n怀哉怀哉，曷月予还归哉？"},
{"title": "清人", "author": "佚名", "dynasty": "先秦", "content": "清人在彭，驷介旁旁。\n二矛重英，河上乎翱翔。\n清人在消，驷介麃麃。\n二矛重乔，河上乎逍遥。\n清人在轴，驷介陶陶。\n左旋右抽，中军作好。"},
{"title": "女曰鸡鸣", "author": "佚名", "dynasty": "先秦", "content": "女曰鸡鸣，士曰昧旦。\n子兴视夜，明星有烂。\n将翱将翔，弋凫与雁。\n弋言加之，与子宜之。\n宜言饮酒，与子偕老。\n琴瑟在御，莫不静好。\n知子之来之，杂佩以赠之。\n知子之顺之，杂佩以问之。\n知子之好之，杂佩以报之。"},
{"title": "黍离", "author": "佚名", "dynasty": "先秦", "content": "彼黍离离，彼稷之苗。\n行迈靡靡，中心摇摇。\n知我者，谓我心忧；不知我者，谓我何求。\n悠悠苍天，此何人哉？彼黍离离，彼稷之穗。\n行迈靡靡，中心如醉。\n知我者，谓我心忧；不知我者，谓我何求。\n悠悠苍天，此何人哉？彼黍离离，彼稷之实。\n行迈靡靡，中心如噎。\n知我者，谓我心忧；不知我者，谓我何求。\n悠悠苍天，此何人哉？"},
{"title": "有狐", "author": "佚名", "dynasty": "先秦", "content": "有狐绥绥，在彼淇梁。\n心之忧矣，之子无裳。\n有狐绥绥，在彼淇厉。\n心之忧矣，之子无带。\n有狐绥绥，在彼淇侧。\n心之忧矣，之子无服。"},
{"title": "大车", "author": "佚名", "dynasty": "先秦", "content": "大车槛槛，毳衣如菼。\n岂不尔思？畏子不敢。\n大车啍啍，毳衣如璊。\n岂不尔思？畏子不奔。\n榖则异室，死则同穴。\n谓予不信，有如皎日。"},
{"title": "山有扶苏", "author": "佚名", "dynasty": "先秦", "content": "山有扶苏，隰有荷华。\n不见子都，乃见狂且。\n山有桥松，隰有游龙。\n不见子充，乃见狡童。"},
{"title": "竹竿", "author": "佚名", "dynasty": "先秦", "content": "籊籊竹竿，以钓于淇。\n岂不尔思？远莫致之。\n泉源在左，淇水在右。\n女子有行，远兄弟父母。\n淇水在右，泉源在左。\n巧笑之瑳，佩玉之傩。\n淇水滺滺，桧楫松舟。\n驾言出游，以写我忧。"},
{"title": "氓", "author": "佚名", "dynasty": "先秦", "content": "氓之蚩蚩，抱布贸丝。\n匪来贸丝，来即我谋。\n送子涉淇，至于顿丘。\n匪我愆期，子无良媒。\n将子无怒，秋以为期。\n乘彼垝垣，以望复关。\n不见复关，泣涕涟涟。\n既见复关，载笑载言。\n尔卜尔筮，体无咎言。\n以尔车来，以我贿迁。\n桑之未落，其叶沃若。\n于嗟鸠兮，无食桑葚！于嗟女兮，无与士耽！士之耽兮，犹可说也。\n女之耽兮，不可说也。\n桑之落矣，其黄而陨。\n自我徂尔，三岁食贫。\n淇水汤汤，渐车帷裳。\n女也不爽，士贰其行。\n士也罔极，二三其德。\n三岁为妇，靡室劳矣。\n夙兴夜寐，靡有朝矣。\n言既遂矣，至于暴矣。\n兄弟不知，咥其笑矣。\n静言思之，躬自悼矣。\n及尔偕老，老使我怨。\n淇则有岸，隰则有泮。\n总角之宴，言笑晏晏。\n信誓旦旦，不思其反。\n反是不思，亦已焉哉！"},
{"title": "君子阳阳", "author": "佚名", "dynasty": "先秦", "content": "君子阳阳，左执簧，右招我由房，其乐只且！君子陶陶，左执翿，右招我由敖，其乐只且！"},
{"title": "考槃", "author": "佚名", "dynasty": "先秦", "content": "考槃在涧，硕人之宽。\n独寐寤言，永矢弗谖。\n考槃在阿，硕人之薖。\n独寐寤歌，永矢弗过。\n考槃在陆，硕人之轴。\n独寐寤宿，永矢弗告。"},
{"title": "伯兮", "author": "佚名", "dynasty": "先秦", "content": "伯兮朅兮，邦之桀兮。\n伯也执殳，为王前驱。\n自伯之东，首如飞蓬。\n岂无膏沐，谁适为容！其雨其雨，杲杲出日。\n愿言思伯，甘心首疾。\n焉得谖草，言树之背。\n愿言思伯，使我心痗。"},
{"title": "载驰", "author": "许穆夫人", "dynasty": "先秦", "content": "载驰载驱，归唁卫侯。\n驱马悠悠，言至于漕。\n大夫跋涉，我心则忧。\n既不我嘉，不能旋反。\n视尔不臧，我思不远。\n既不我嘉，不能旋济？视尔不臧，我思不閟。\n陟彼阿丘，言采其蝱。\n女子善怀，亦各有行。\n许人尤之，众稚且狂。\n我行其野，芃芃其麦。\n控于大邦，谁因谁极？大夫君子，无我有尤。\n百尔所思，不如我所之。"},
{"title": "芄兰", "author": "佚名", "dynasty": "先秦", "content": "芄兰之支，童子佩觿。\n虽则佩觿，能不我知。\n容兮遂兮，垂带悸兮。\n芄兰之叶，童子佩韘。\n虽则佩韘，能不我甲。\n容兮遂兮，垂带悸兮。"},
{"title": "君子于役", "author": "佚名", "dynasty": "先秦", "content": "君子于役，不知其期，曷至哉？鸡栖于埘，日之夕矣，羊牛下来。\n君子于役，如之何勿思！君子于役，不日不月，曷其有佸？鸡栖于桀，日之夕矣，羊牛下括。\n君子于役，苟无饥渴！"},
{"title": "剑门道中遇微雨", "author": "陆游", "dynasty": "宋代", "content": "衣上征尘杂酒痕，远游无处不销魂。\n此身合是诗人未？细雨骑驴入剑门。"},
{"title": "硕人", "author": "佚名", "dynasty": "先秦", "content": "硕人其颀，衣锦褧衣。\n齐侯之子，卫侯之妻。\n东宫之妹，邢侯之姨，谭公维私。\n手如柔荑，肤如凝脂。\n领如蝤蛴，齿如瓠犀。\n螓首蛾眉，巧笑倩兮，美目盼兮。\n硕人敖敖，说于农郊。\n四牡有骄，朱幩镳镳。\n翟茀以朝。\n大夫夙退，无使君劳。\n河水洋洋，北流活活。\n施罛濊濊，鳣鲔发发。\n葭菼揭揭，庶姜孽孽，庶士有朅。"},
{"title": "池州翠微亭", "author": "岳飞", "dynasty": "宋代", "content": "经年尘土满征衣，特特寻芳上翠微。\n好水好山看不足，马蹄催趁月明归。"},
{"title": "樵夫", "author": "萧德藻", "dynasty": "宋代", "content": "一担干柴古渡头，盘缠一日颇优游。\n归来涧底磨刀斧，又作全家明日谋。"},
{"title": "雨晴", "author": "陈与义", "dynasty": "宋代", "content": "天缺西南江面清，纤云不动小滩横。\n墙头语鹊衣犹湿，楼外残雷气未平。\n尽取微凉供稳睡，急搜奇句报新晴。\n今宵绝胜无人共，卧看星河尽意明。"},
{"title": "金错刀行", "author": "陆游", "dynasty": "宋代", "content": "黄金错刀白玉装，夜穿窗扉出光芒。\n丈夫五十功未立，提刀独立顾八荒。\n京华结交尽奇士，意气相期共生死。\n千年史册耻无名，一片丹心报天子。\n尔来从军天汉滨，南山晓雪玉嶙峋。\n呜呼！楚虽三户能亡秦，岂有堂堂中国空无人！"},
{"title": "苏秀道中", "author": "曾几", "dynasty": "宋代", "content": "苏秀道中，自七月二十五日夜大雨三日，秋苗以苏，喜而有作。\n一夕骄阳转作霖，梦回凉冷润衣襟。\n不愁屋漏床床湿，且喜溪流岸岸深。\n千里稻花应秀色，五更桐叶最佳音。\n无田似我犹欣舞，何况田间望岁心。"},
{"title": "兔爰", "author": "佚名", "dynasty": "先秦", "content": "有兔爰爰，雉离于罗。\n我生之初，尚无为；我生之后，逢此百罹。\n尚寐无吪！有兔爰爰，雉离于罦。\n我生之初，尚无造；我生之后，逢此百忧。\n尚寐无觉！有兔爰爰，雉离于罿。\n我生之初，尚无庸；我生之后，逢此百凶。\n尚寐无聪！"},
{"title": "春日", "author": "汪藻", "dynasty": "宋代", "content": "一春略无十日晴，处处浮云将雨行。\n野田春水碧于镜，人影渡傍鸥不惊。\n桃花嫣然出篱笑，似开未开最有情。\n茅茨烟暝客衣湿，破梦午鸡啼一声。"},
{"title": "落花", "author": "朱淑真", "dynasty": "宋代", "content": "连理枝头花正开，妒花风雨便相催。\n愿教青帝常为主，莫遣纷纷点翠苔。"},
{"title": "将仲子", "author": "佚名", "dynasty": "先秦", "content": "将仲子兮，无逾我里，无折我树杞。\n岂敢爱之？畏我父母。\n仲可怀也，父母之言亦可畏也。\n将仲子兮，无逾我墙，无折我树桑。\n岂敢爱之？畏我诸兄。\n仲可怀也，诸兄之言亦可畏也。\n将仲子兮，无逾我园，无折我树檀。\n岂敢爱之？畏人之多言。\n仲可怀也，人之多言亦可畏也。"},
{"title": "咏牡丹", "author": "陈与义", "dynasty": "宋代", "content": "一自胡尘入汉关，十年伊洛路漫漫。\n青墩溪畔龙钟客，独立东风看牡丹。"},
{"title": "自责二首", "author": "朱淑真", "dynasty": "宋代", "content": "女子弄文诚可罪，那堪咏月更吟风。\n磨穿铁砚非吾事，绣折金针却有功。\n闷无消遣只看诗，不见诗中话别离。\n添得情怀转萧索，始知伶俐不如痴。"},
{"title": "干旄", "author": "佚名", "dynasty": "先秦", "content": "孑孑干旄，在浚之郊。\n素丝纰之，良马四之。\n彼姝者子，何以畀之？孑孑干旟，在浚之都。\n素丝组之，良马五之。\n彼姝者子，何以予之？孑孑干旌，在浚之城。\n素丝祝之，良马六之。\n彼姝者子，何以告之？"},
{"title": "连州阳山归路", "author": "吕本中", "dynasty": "宋代", "content": "稍离烟瘴近湘潭，疾病衰颓已不堪。\n儿女不知来避地，强言风物胜江南。"},
{"title": "病牛", "author": "李纲", "dynasty": "宋代", "content": "耕犁千亩实千箱，力尽筋疲谁复伤？但得众生皆得饱，不辞羸病卧残阳。"},
{"title": "春日", "author": "秦观", "dynasty": "宋代", "content": "一夕轻雷落万丝，霁光浮瓦碧参差。\n有情芍药含春泪，无力蔷薇卧晓枝。"},
{"title": "示三子", "author": "陈师道", "dynasty": "宋代", "content": "时三子已归自外家去远即相忘，归近不可忍。\n儿女已在眼，眉目略不省。\n喜极不得语，泪尽方一哂。\n了知不是梦，忽忽心未稳。"},
{"title": "春日", "author": "张耒", "dynasty": "宋代", "content": "如丝苣甲饤春盘，韭叶金黄雪未干。\n旅饭二年无此味，故园千里几时还。\n异方时节三巵酒，残岁风烟一惨颜。\n曾奉龙旗典邦礼，岁穷祠祀少休闲。"},
{"title": "春日", "author": "晁冲之", "dynasty": "宋代", "content": "阴阴溪曲绿交加，小雨翻萍上浅沙。\n鹅鸭不知春去尽，争随流水趁桃花。"},
{"title": "春怀示邻里", "author": "陈师道", "dynasty": "宋代", "content": "断墙着雨蜗成字，老屋无僧燕作家。\n剩欲出门追语笑，却嫌归鬓著尘沙。\n风翻蛛网开三面，雷动蜂窠趁两衙。\n屡失南邻春事约，只今容有未开花。"},
{"title": "淇奥", "author": "佚名", "dynasty": "先秦", "content": "瞻彼淇奥，绿竹猗猗。\n有匪君子，如切如磋，如琢如磨。\n瑟兮僩兮，赫兮咺兮。\n有匪君子，终不可谖兮。\n瞻彼淇奥，绿竹青青。\n有匪君子，充耳琇莹，会弁如星。\n瑟兮僩兮，赫兮咺兮。\n有匪君子，终不可谖兮。\n瞻彼淇奥，绿竹如箦。\n有匪君子，如金如锡，如圭如璧。\n宽兮绰兮，猗重较兮。\n善戏谑兮，不为虐兮。"},
{"title": "夜坐", "author": "张耒", "dynasty": "宋代", "content": "庭户无人秋月明，夜霜欲落气先清。\n梧桐真不甘衰谢，数叶迎风尚有声。"},
{"title": "牧童诗", "author": "黄庭坚", "dynasty": "宋代", "content": "骑牛远远过前村，短笛横吹隔陇闻。\n多少长安名利客，机关用尽不如君。"},
{"title": "临平道中", "author": "道潜", "dynasty": "宋代", "content": "风蒲猎猎弄清柔，欲立蜻蜓不自由。\n五月临平山下路，藕花无数满汀州。"},
{"title": "雨中登岳阳楼望君山", "author": "黄庭坚", "dynasty": "宋代", "content": "投荒万死鬓毛斑，生出瞿塘滟滪关。\n未到江南先一笑，岳阳楼上对君山。\n满川风雨独凭栏，绾结湘娥十二鬟。\n可惜不当湖水面，银山堆里看青山。"},
{"title": "海棠", "author": "苏轼", "dynasty": "宋代", "content": "东风袅袅泛崇光，香雾空蒙月转廊。\n只恐夜深花睡去，故烧高烛照红妆。"},
{"title": "还自广陵", "author": "秦观", "dynasty": "宋代", "content": "天寒水鸟自相依，十百为群戏落晖。\n过尽行人都不起，忽闻水响一齐飞。"},
{"title": "汴京纪事", "author": "刘子翚", "dynasty": "宋代", "content": "辇毂繁华事可伤，师师垂老过湖湘。\n缕衣檀板无颜色，一曲当时动帝王。"},
{"title": "寄内", "author": "孔平仲", "dynasty": "宋代", "content": "试说途中景，方知别后心。\n行人日暮少，风雪乱山深。"},
{"title": "减字木兰花·回风落景", "author": "苏轼", "dynasty": "宋代", "content": "五月二十四日，会无咎之随斋。\n主人汲泉置大盆中，渍白芙蓉，坐客翛然，无复有病暑意。\n回风落景。\n散乱东墙疏竹影。\n满坐清微。\n入袖寒泉不湿衣。\n梦回酒醒。\n百尺飞澜鸣碧井。\n雪洒冰麾。\n散落佳人白玉肌。"},
{"title": "鄂州南楼书事", "author": "黄庭坚", "dynasty": "宋代", "content": "四顾山光接水光，凭栏十里芰荷香。\n清风明月无人管，并作南楼一味凉。"},
{"title": "襄邑道中", "author": "陈与义", "dynasty": "宋代", "content": "飞花两岸照船红，百里榆堤半日风。\n卧看满天云不动，不知云与我俱东。"},
{"title": "构法华寺西亭", "author": "柳宗元", "dynasty": "唐代", "content": "窜身楚南极，山水穷险艰。\n步登最高寺，萧散任疏顽。\n西垂下斗绝，欲似窥人寰。\n反如在幽谷，榛翳不可攀。\n命童恣披翦，葺宇横断山。\n割如判清浊，飘若升云间。\n远岫攒众顶，澄江抱清湾。\n夕照临轩堕，栖鸟当我还。\n菡萏溢嘉色，筼筜遗清斑。\n神舒屏羁锁，志适忘幽潺。\n弃逐久枯槁，迨今始开颜。\n赏心难久留，离念来相关。\n北望间亲爱，南瞻杂夷蛮。\n置之勿复道，且寄须臾闲。"},
{"title": "五绝·小满", "author": "欧阳修", "dynasty": "宋代", "content": "夜莺啼绿柳，皓月醒长空。\n最爱垄头麦，迎风笑落红。"},
{"title": "绝句", "author": "吴涛", "dynasty": "宋代", "content": "游子春衫已试单，桃花飞尽野梅酸。\n怪来一夜蛙声歇，又作东风十日寒。"},
{"title": "夏夜", "author": "韩偓", "dynasty": "唐代", "content": "猛风飘电黑云生，霎霎高林簇雨声。\n夜久雨休风又定，断云流月却斜明。"},
{"title": "北塘避暑", "author": "韩琦", "dynasty": "宋代", "content": "尽室林塘涤暑烦，旷然如不在尘寰。\n谁人敢议清风价，无乐能过百日闲。\n水鸟得鱼长自足，岭云含雨只空还。\n酒阑何物醒魂梦，万柄莲香一枕山。"},
{"title": "杂诗三首·其二", "author": "王维", "dynasty": "唐代", "content": "君自故乡来，应知故乡事。\n来日绮窗前，寒梅著花未？"},
{"title": "题画兰", "author": "郑燮", "dynasty": "清代", "content": "身在千山顶上头，突岩深缝妙香稠。\n非无脚下浮云闹，来不相知去不留。"},
{"title": "夏日浮舟过陈大水亭 / 浮舟过滕逸人别业", "author": "孟浩然", "dynasty": "唐代", "content": "水亭凉气多，闲棹晚来过。\n涧影见松竹，潭香闻芰荷。\n野童扶醉舞，山鸟助酣歌。\n幽赏未云遍，烟光奈夕何。"},
{"title": "咏廿四气诗·小暑六月节", "author": "元稹", "dynasty": "唐代", "content": "倏忽温风至，因循小暑来。\n竹喧先觉雨，山暗已闻雷。\n户牖深青霭，阶庭长绿苔。\n鹰鹯新习学，蟋蟀莫相催。"},
{"title": "题都城南庄", "author": "崔护", "dynasty": "唐代", "content": "去年今日此门中，人面桃花相映红。\n人面不知何处去，桃花依旧笑春风。"},
{"title": "采莲曲", "author": "李白", "dynasty": "唐代", "content": "若耶溪傍采莲女，笑隔荷花共人语。\n日照新妆水底明，风飘香袂空中举。\n岸上谁家游冶郎，三三五五映垂杨。\n紫骝嘶入落花去，见此踟蹰空断肠。"},
{"title": "禾熟", "author": "孔平仲", "dynasty": "宋代", "content": "百里西风禾黍香，鸣泉落窦谷登场。\n老牛粗了耕耘债，啮草坡头卧夕阳。"},
{"title": "烛影摇红·松窗午梦初觉", "author": "毛滂", "dynasty": "宋代", "content": "一亩清阴，半天潇洒松窗午。\n床头秋色小屏山，碧帐垂烟缕。\n枕畔风摇绿户。\n唤人醒、不教梦去。\n可怜恰到，瘦石寒泉，冷云幽处。"},
{"title": "丁督护歌", "author": "李白", "dynasty": "唐代", "content": "云阳上征去，两岸饶商贾。\n吴牛喘月时，拖船一何苦。\n水浊不可饮，壶浆半成土。\n一唱都护歌，心摧泪如雨。\n万人凿盘石，无由达江浒。\n君看石芒砀，掩泪悲千古。"},
{"title": "子夜吴歌·冬歌", "author": "李白", "dynasty": "唐代", "content": "明朝驿使发，一夜絮征袍。\n素手抽针冷，那堪把剪刀。\n裁缝寄远道，几日到临洮。"},
{"title": "子夜吴歌·秋歌", "author": "李白", "dynasty": "唐代", "content": "长安一片月，万户捣衣声。\n秋风吹不尽，总是玉关情。\n何日平胡虏，良人罢远征。"},
{"title": "和胡西曹示顾贼曹", "author": "陶渊明", "dynasty": "魏晋", "content": "蕤宾五月中，清朝起南颸。\n不驶亦不驰，飘飘吹我衣。\n重云蔽白日，闲雨纷微微。\n流目视西园，烨烨荣紫葵。\n于今甚可爱，奈何当复衰！感物愿及时，每恨靡所挥。\n悠悠待秋稼，寥落将赊迟。\n逸想不可淹，猖狂独长悲！"},
{"title": "大子夜歌二首·其二", "author": "陆龟蒙", "dynasty": "唐代", "content": "丝竹发歌响，假器扬清音。\n不知歌谣妙，声势出口心。"},
{"title": "夏夜苦热登西楼", "author": "柳宗元", "dynasty": "唐代", "content": "苦热中夜起，登楼独褰衣。\n山泽凝暑气，星汉湛光辉。\n火晶燥露滋，野静停风威。\n探汤汲阴井，炀灶开重扉。\n凭阑久彷徨，流汗不可挥。\n莫辩亭毒意，仰诉璿与玑。\n谅非姑射子，静胜安能希。"},
{"title": "杨叛儿", "author": "李白", "dynasty": "唐代", "content": "君歌杨叛儿，妾劝新丰酒。\n何许最关人，乌啼白门柳。\n乌啼隐杨花，君醉留妾家。\n博山炉中沉香火，双烟一气凌紫霞。"},
{"title": "怨歌行", "author": "李白", "dynasty": "唐代", "content": "十五入汉宫，花颜笑春红。\n君王选玉色，侍寝金屏中。\n荐枕娇夕月，卷衣恋春风。\n宁知赵飞燕，夺宠恨无穷。\n沉忧能伤人，绿鬓成霜蓬。\n一朝不得意，世事徒为空。\n鹔鹴换美酒，舞衣罢雕龙。\n寒苦不忍言，为君奏丝桐。\n肠断弦亦绝，悲心夜忡忡。"},
{"title": "艳歌何尝行", "author": "佚名", "dynasty": "未知", "content": "飞来双白鹄，乃从西北来。\n十十五五，罗列成行。\n妻卒被病，行不能相随。\n五里一返顾，六里一徘徊。\n“吾欲衔汝去，口噤不能开；吾欲负汝去，毛羽何摧颓。\n乐哉新相知，忧来生别离。\n躇蹰顾群侣，泪下不自知。\n”“念与君别离，气结不能言。\n各各重自爱，道远归还难。\n”“妾当守空房，闭门下重关。\n若生当相见，亡者会黄泉。\n”今日乐相乐，延年万岁期。"},
{"title": "阳春歌", "author": "李白", "dynasty": "唐代", "content": "长安白日照春空，绿杨结烟垂袅风。\n披香殿前花始红，流芳发色绣户中。\n绣户中，相经过。\n飞燕皇后轻身舞，紫宫夫人绝世歌。\n圣君三万六千日，岁岁年年奈乐何。"},
{"title": "王明君", "author": "石崇", "dynasty": "魏晋", "content": "我本汉家子，将适单于庭。\n辞决未及终，前驱已抗旌。\n仆御涕流离，辕马悲且鸣。\n哀郁伤五内，泣泪沾朱缨。\n行行日已远，遂造匈奴城。\n延我于穹庐，加我阏氏名。\n殊类非所安，虽贵非所荣。\n父子见陵辱，对之惭且惊。\n杀身良不易，默默以苟生。\n苟生亦何聊，积思常愤盈。\n愿假飞鸿翼，弃之以遐征。\n飞鸿不我顾，伫立以屏营。\n昔为匣中玉，今为粪上英。\n朝华不足欢，甘与秋草并。\n传语后世人，远嫁难为情。"},
{"title": "王昭君二首", "author": "李白", "dynasty": "唐代", "content": "汉家秦地月，流影照明妃。\n一上玉关道，天涯去不归。\n汉月还从东海出，明妃西嫁无来日。\n燕支长寒雪作花，蛾眉憔悴没胡沙。\n生乏黄金枉图画，死留青冢使人嗟。\n昭君拂玉鞍，上马啼红颊。\n今日汉宫人，明朝胡地妾。"},
{"title": "怨诗行", "author": "佚名", "dynasty": "未知", "content": "天德悠且长，人命一何促。\n百年未几时，奄若风吹烛。\n嘉宾难再遇，人命不可赎。\n齐度游四方，各系太山录。\n人间乐未央，忽然归东岳。\n当须荡中情，游心恣所欲。"},
{"title": "东武吟", "author": "李白", "dynasty": "唐代", "content": "好古笑流俗，素闻贤达风。\n方希佐明主，长揖辞成功。\n白日在高天，回光烛微躬。\n恭承凤凰诏，欻起云萝中。\n清切紫霄迥，优游丹禁通。\n君王赐颜色，声价凌烟虹。\n乘舆拥翠盖，扈从金城东。\n宝马丽绝景，锦衣入新丰。\n依岩望松雪，对酒鸣丝桐。\n因学扬子云，献赋甘泉宫。\n天书美片善，清芬播无穷。\n归来入咸阳，谈笑皆王公。\n一朝去金马，飘落成飞蓬。\n宾客日疏散，玉樽亦已空。\n才力犹可倚，不惭世上雄。\n闲作东武吟，曲尽情未终。\n书此谢知己，吾寻黄绮翁。"},
{"title": "白头吟", "author": "卓文君", "dynasty": "两汉", "content": "皑如山上雪，皎若云间月。\n闻君有两意，故来相决绝。\n今日斗酒会，明旦沟水头。\n躞蹀御沟上，沟水东西流。\n凄凄复凄凄，嫁娶不须啼。\n愿得一心人，白头不相离。\n竹竿何袅袅，鱼尾何簁簁！男儿重意气，何用钱刀为！"},
{"title": "梁甫吟", "author": "陆机", "dynasty": "魏晋", "content": "玉衡固已骖，羲和若飞凌。\n四运循环转，寒暑自相承。\n冉冉年时暮，迢迢天路征。\n招摇东北指，大火西南升。\n悲风无绝响，玄云互相仍。\n丰水凭川结，零露弥天凝。\n年命特相逝，庆云鲜克乘。\n履信多愆期，思顺焉足凭。\n慷慨临川响，非此孰为兴。\n哀吟梁甫颠，慷慨独抚膺。"},
{"title": "子夜吴歌·春歌", "author": "李白", "dynasty": "唐代", "content": "秦地罗敷女，采桑绿水边。\n素手青条上，红妆白日鲜。\n蚕饥妾欲去，五马莫留连。"},
{"title": "代悲白头翁", "author": "刘希夷", "dynasty": "唐代", "content": "洛阳城东桃李花，飞来飞去落谁家？洛阳女儿惜颜色，坐见落花长叹息。\n今年花落颜色改，明年花开复谁在？已见松柏摧为薪，更闻桑田变成海。\n古人无复洛城东，今人还对落花风。\n年年岁岁花相似，岁岁年年人不同。\n寄言全盛红颜子，应怜半死白头翁。\n此翁白头真可怜，伊昔红颜美少年。\n公子王孙芳树下，清歌妙舞落花前。\n光禄池台文锦绣，将军楼阁画神仙。\n一朝卧病无相识，三春行乐在谁边？宛转蛾眉能几时？须臾鹤发乱如丝。\n但看古来歌舞地，唯有黄昏鸟雀悲。"},
{"title": "白头吟", "author": "李白", "dynasty": "唐代", "content": "锦水东北流，波荡双鸳鸯。\n雄巢汉宫树，雌弄秦草芳。\n宁同万死碎绮翼，不忍云间两分张。\n此时阿娇正娇妒，独坐长门愁日暮。\n但愿君恩顾妾深，岂惜黄金买词赋。\n相如作赋得黄金，丈夫好新多异心。\n一朝将聘茂陵女，文君因赠白头吟。\n东流不作西归水，落花辞条归故林。\n兔丝固无情，随风任倾倒。\n谁使女萝枝，而来强萦抱。\n两草犹一心，人心不如草。\n莫卷龙须席，从他生网丝。\n且留琥珀枕，或有梦来时。\n覆水再收岂满杯，弃妾已去难重回。\n古来得意不相负，只今惟见青陵台。"},
{"title": "代白头吟", "author": "鲍照", "dynasty": "南北朝", "content": "直如朱丝绳，清如玉壶冰。\n何惭宿昔意，猜恨坐相仍。\n人情贱恩旧，世义逐衰兴。\n毫发一为瑕，丘山不可胜。\n食苗实硕鼠，点白信苍蝇。\n凫鹄远成美，薪刍前见凌。\n申黜褒女进，班去赵姬升。\n周王日沦惑，汉帝益嗟称。\n心赏犹难恃，貌恭岂易凭。\n古来共如此，非君独抚膺。"},
{"title": "野田黄雀行", "author": "曹植", "dynasty": "两汉", "content": "高树多悲风，海水扬其波。\n利剑不在掌，结友何须多？不见篱间雀，见鹞自投罗。\n罗家得雀喜，少年见雀悲。\n拔剑捎罗网，黄雀得飞飞。\n飞飞摩苍天，来下谢少年。"},
{"title": "玉树后庭花", "author": "陈叔宝", "dynasty": "南北朝", "content": "丽宇芳林对高阁，新装艳质本倾城。\n映户凝娇乍不进，出帷含态笑相迎。\n妖姬脸似花含露，玉树流光照后庭。\n花开花落不长久，落红满地归寂中。"},
{"title": "门有车马客行", "author": "鲍照", "dynasty": "南北朝", "content": "门有车马客，问君何乡士。\n捷步往相讯，果得旧邻里。\n凄凄声中情，慊慊增下俚。\n语昔有故悲，论今无新喜。\n清晨相访慰，日暮不能已。\n欢戚竞寻叙，谈调何终止。\n辞端竟未究，忽唱分途始。\n前悲尚未弭，后戚方复起。\n嘶声盈我口，谈言在我耳。\n“手迹可传心，愿尔笃行李。\n”"},
{"title": "怨歌行", "author": "曹植", "dynasty": "两汉", "content": "为君既不易，为臣良独难。\n忠信事不显，乃有见疑患。\n周公佐成王，金縢功不刊。\n推心辅王室，二叔反流言。\n待罪居东国，泣涕常流连。\n皇灵大动变，震雷风且寒。\n拔树偃秋稼，天威不可干。\n素服开金縢，感悟求其端。\n公旦事既显，成王乃哀叹。\n吾欲竟此曲，此曲悲且长。\n今日乐相乐，别后莫相忘。"},
{"title": "门有车马客行", "author": "陆机", "dynasty": "魏晋", "content": "门有车马客，驾言发故乡。\n念君久不归，濡迹涉江湘。\n投袂赴门涂，揽衣不及裳。\n拊膺携客泣，掩泪叙温凉。\n借问邦族间，恻怆论存亡。\n亲友多零落，旧齿皆凋丧。\n市朝互迁易，城阙或丘荒。\n坟垄日月多，松柏郁茫茫。\n天道信崇替，人生安得长。\n慷慨惟平生，俯仰独悲伤。"},
{"title": "江畔独步寻花七绝句", "author": "杜甫", "dynasty": "唐代", "content": "江上被花恼不彻，无处告诉只颠狂。\n走觅南邻爱酒伴，经旬出饮独空床。\n稠花乱蕊畏江滨，行步欹危实怕春。\n(畏一作：裹）诗酒尚堪驱使在，未须料理白头人。\n江深竹静两三家，多事红花映白花。\n报答春光知有处，应须美酒送生涯。\n东望少城花满烟，百花高楼更可怜。\n谁能载酒开金盏，唤取佳人舞绣筵。\n黄师塔前江水东，春光懒困倚微风。\n桃花一簇开无主，可爱深红爱浅红？黄四娘家花满蹊，千朵万朵压枝低。\n留连戏蝶时时舞，自在娇莺恰恰啼。\n不是爱花即欲死，只恐花尽老相催。\n繁枝容易纷纷落，嫩蕊商量细细开。"},
{"title": "上留田行", "author": "李白", "dynasty": "唐代", "content": "行至上留田，孤坟何峥嵘。\n积此万古恨，春草不复生。\n悲风四边来，肠断白杨声。\n借问谁家地，埋没蒿里茔。\n古老向余言，言是上留田，蓬科马鬣今已平。\n昔之弟死兄不葬，他人于此举铭旌。\n一鸟死，百鸟鸣。\n一兽走，百兽惊。\n桓山之禽别离苦，欲去回翔不能征。\n田氏仓卒骨肉分，青天白日摧紫荆。\n交柯之木本同形，东枝憔悴西枝荣。\n无心之物尚如此，参商胡乃寻天兵。\n孤竹延陵，让国扬名。\n高风缅邈，颓波激清。\n尺布之谣，塞耳不能听。"},
{"title": "玉楼春·春恨", "author": "晏殊", "dynasty": "宋代", "content": "绿杨芳草长亭路，年少抛人容易去。\n楼头残梦五更钟，花底离愁三月雨。\n无情不似多情苦，一寸还成千万缕。\n天涯地角有穷时，只有相思无尽处。"},
{"title": "塘上行", "author": "甄宓", "dynasty": "两汉", "content": "蒲生我池中，其叶何离离。\n傍能行仁义，莫若妾自知。\n众口铄黄金，使君生别离。\n念君去我时，独愁常苦悲。\n想见君颜色，感结伤心脾。\n念君常苦悲，夜夜不能寐。\n莫以豪贤故，弃捐素所爱。\n莫以鱼肉贱，弃捐葱与薤。\n莫以麻枲贱，弃捐菅与蒯。\n出亦复苦愁，入亦复苦愁。\n边地多悲风，树木何修修。\n从君致独乐，延年寿千秋。"},
{"title": "春思", "author": "李白", "dynasty": "唐代", "content": "燕草如碧丝，秦桑低绿枝。\n当君怀归日，是妾断肠时。\n春风不相识，何事入罗帏。"},
{"title": "绝句二首", "author": "杜甫", "dynasty": "唐代", "content": "迟日江山丽，春风花草香。\n泥融飞燕子，沙暖睡鸳鸯。\n江碧鸟逾白，山青花欲燃。\n今春看又过，何日是归年。"},
{"title": "妇病行", "author": "佚名", "dynasty": "两汉", "content": "妇病连年累岁，传呼丈人前一言。\n当言未及得言，不知泪下一何翩翩。\n“属累君两三孤子，莫我儿饥且寒，有过慎莫笪笞，行当折摇，思复念之!”乱曰：抱时无衣，襦复无里。\n闭门塞牖，舍孤儿到市。\n道逢亲交，泣坐不能起。\n从乞求与孤儿买饵，对交啼泣，泪不可止：“我欲不伤悲不能已。\n”探怀中钱持授交。\n入门见孤儿，啼索其母抱。\n徘徊空舍中，“行复尔耳，弃置勿复道！”"},
{"title": "望江南·超然台作", "author": "苏轼", "dynasty": "宋代", "content": "春未老，风细柳斜斜。\n试上超然台上看，半壕春水一城花。\n烟雨暗千家。\n寒食后，酒醒却咨嗟。\n休对故人思故国，且将新火试新茶。\n诗酒趁年华。"},
{"title": "春雪", "author": "韩愈", "dynasty": "唐代", "content": "新年都未有芳华，二月初惊见草芽。\n白雪却嫌春色晚，故穿庭树作飞花。"},
{"title": "闺怨", "author": "王昌龄", "dynasty": "唐代", "content": "闺中少妇不知愁，春日凝妆上翠楼。\n忽见陌头杨柳色，悔教夫婿觅封侯。"},
{"title": "门有万里客行", "author": "曹植", "dynasty": "两汉", "content": "门有万里客，问君何乡人。\n褰裳起从之，果得心所亲。\n挽裳对我泣，太息前自陈。\n本是朔方士，今为吴越民。\n行行将复行，去去适西秦。"},
{"title": "题菊花", "author": "黄巢", "dynasty": "唐代", "content": "飒飒西风满院栽，蕊寒香冷蝶难来。\n他年我若为青帝，报与桃花一处开。"},
{"title": "门有车马客行", "author": "李白", "dynasty": "唐代", "content": "门有车马宾，金鞍曜朱轮。\n谓从丹霄落，乃是故乡亲。\n呼儿扫中堂，坐客论悲辛。\n对酒两不饮，停觞泪盈巾。\n叹我万里游，飘飘三十春。\n空谈帝王略，紫绶不挂身。\n雄剑藏玉匣，阴符生素尘。\n廓落无所合，流离湘水滨。\n借问宗党间，多为泉下人。\n生苦百战役，死托万鬼邻。\n北风扬胡沙，埋翳周与秦。\n大运且如此，苍穹宁匪仁。\n恻怆竟何道，存亡任大钧。"},
{"title": "月夜 / 夜月", "author": "刘方平", "dynasty": "唐代", "content": "更深月色半人家，北斗阑干南斗斜。\n今夜偏知春气暖，虫声新透绿窗纱。"},
{"title": "早梅", "author": "张谓", "dynasty": "唐代", "content": "一树寒梅白玉条，迥临村路傍溪桥。\n不知近水花先发，疑是经冬雪未销。"},
{"title": "野田黄雀行", "author": "李白", "dynasty": "唐代", "content": "游莫逐炎洲翠，栖莫近吴宫燕。\n吴宫火起焚巢窠，炎洲逐翠遭网罗。\n萧条两翅蓬蒿下，纵有鹰鹯奈若何。"},
{"title": "白梅", "author": "王冕", "dynasty": "元代", "content": "冰雪林中著此身，不同桃李混芳尘。\n忽然一夜清香发，散作乾坤万里春。"},
{"title": "菊花", "author": "元稹", "dynasty": "唐代", "content": "秋丛绕舍似陶家，遍绕篱边日渐斜。\n不是花中偏爱菊，此花开尽更无花。"},
{"title": "山坡羊·骊山怀古", "author": "张养浩", "dynasty": "元代", "content": "骊山四顾，阿房一炬，当时奢侈今何处？只见草萧疏，水萦纡。\n至今遗恨迷烟树。\n列国周齐秦汉楚。\n赢，都变做了土；输，都变做了土。"},
{"title": "天净沙·春", "author": "白朴", "dynasty": "元代", "content": "春山暖日和风，阑干楼阁帘栊，杨柳秋千院中。\n啼莺舞燕，小桥流水飞红。"},
{"title": "别云间", "author": "夏完淳", "dynasty": "明代", "content": "三年羁旅客，今日又南冠。\n无限山河泪，谁言天地宽。\n已知泉路近，欲别故乡难。\n毅魄归来日，灵旗空际看。"},
{"title": "小松", "author": "杜荀鹤", "dynasty": "唐代", "content": "自小刺头深草里，而今渐觉出蓬蒿。\n时人不识凌云木，直待凌云始道高。"},
{"title": "南安军", "author": "文天祥", "dynasty": "宋代", "content": "梅花南北路，风雨湿征衣。\n出岭同谁出？归乡如此归！山河千古在，城郭一时非。\n饿死真吾志，梦中行采薇。"},
{"title": "赏牡丹", "author": "刘禹锡", "dynasty": "唐代", "content": "庭前芍药妖无格，池上芙蕖净少情。\n唯有牡丹真国色，花开时节动京城。"},
{"title": "浣溪沙·身向云山那畔行", "author": "纳兰性德", "dynasty": "清代", "content": "身向云山那畔行，北风吹断马嘶声，深秋远塞若为情！一抹晚烟荒戍垒，半竿斜日旧关城。\n古今幽恨几时平！"},
{"title": "山坡羊·潼关怀古", "author": "张养浩", "dynasty": "元代", "content": "峰峦如聚，波涛如怒，山河表里潼关路。\n望西都，意踌躇。\n伤心秦汉经行处，宫阙万间都做了土。\n兴，百姓苦；亡，百姓苦。"},
{"title": "不第后赋菊", "author": "黄巢", "dynasty": "唐代", "content": "待到秋来九月八，我花开后百花杀。\n冲天香阵透长安，满城尽带黄金甲。"},
{"title": "过零丁洋", "author": "文天祥", "dynasty": "宋代", "content": "辛苦遭逢起一经，干戈寥落四周星。\n山河破碎风飘絮，身世浮沉雨打萍。\n惶恐滩头说惶恐，零丁洋里叹零丁。\n人生自古谁无死？留取丹心照汗青。"},
{"title": "梅花绝句二首·其一", "author": "陆游", "dynasty": "宋代", "content": "闻道梅花坼晓风，雪堆遍满四山中。\n何方可化身千亿，一树梅花一放翁。"},
{"title": "临江仙·寒柳", "author": "纳兰性德", "dynasty": "清代", "content": "飞絮飞花何处是，层冰积雪摧残，疏疏一树五更寒。\n爱他明月好，憔悴也相关。\n最是繁丝摇落后，转教人忆春山。\n湔裙梦断续应难。\n西风多少恨，吹不散眉弯。"},
{"title": "白雪歌送武判官归京", "author": "岑参", "dynasty": "唐代", "content": "北风卷地白草折，胡天八月即飞雪。\n忽如一夜春风来，千树万树梨花开。\n散入珠帘湿罗幕，狐裘不暖锦衾薄。\n将军角弓不得控，都护铁衣冷难着。\n瀚海阑干百丈冰，愁云惨淡万里凝。\n中军置酒饮归客，胡琴琵琶与羌笛。\n纷纷暮雪下辕门，风掣红旗冻不翻。\n轮台东门送君去，去时雪满天山路。\n山回路转不见君，雪上空留马行处。"},
{"title": "满江红·小住京华", "author": "秋瑾", "dynasty": "近现代", "content": "小住京华，早又是中秋佳节。\n为篱下黄花开遍，秋容如拭。\n四面歌残终破楚，八年风味徒思浙。\n苦将侬强派作蛾眉，殊未屑！身不得，男儿列，心却比，男儿烈。\n算平生肝胆，因人常热。\n俗子胸襟谁识我？英雄末路当磨折。\n莽红尘何处觅知音？青衫湿！"},
{"title": "定之方中", "author": "佚名", "dynasty": "先秦", "content": "定之方中，作于楚宫。\n揆之以日，作于楚室。\n树之榛栗，椅桐梓漆，爰伐琴瑟。\n升彼虚矣，以望楚矣。\n望楚与堂，景山与京。\n降观于桑，卜云其吉，终焉允臧。\n灵雨既零，命彼倌人。\n星言夙驾，说于桑田。\n匪直也人，秉心塞渊。\n騋牝三千。"},
{"title": "鹑之奔奔", "author": "佚名", "dynasty": "先秦", "content": "鹑之奔奔，鹊之彊彊。\n人之无良，我以为兄！鹊之彊彊，鹑之奔奔。\n人之无良，我以为君！"},
{"title": "君子偕老", "author": "佚名", "dynasty": "先秦", "content": "君子偕老，副笄六珈。\n委委佗佗，如山如河，象服是宜。\n子之不淑，云如之何？玼兮玼兮，其之翟也。\n鬒发如云，不屑髢也；玉之瑱也，象之揥也，扬且之皙也。\n胡然而天也？胡然而帝也？瑳兮瑳兮，其之展也。\n蒙彼绉絺，是绁袢也。\n子之清扬，扬且之颜也。\n展如之人兮，邦之媛也！"},
{"title": "柏舟", "author": "佚名", "dynasty": "先秦", "content": "泛彼柏舟，在彼中河。\n髧彼两髦，实维我仪。\n之死矢靡它。\n母也天只！不谅人只！泛彼柏舟，在彼河侧。\n髧彼两髦，实维我特。\n之死矢靡慝。\n母也天只！不谅人只！"},
{"title": "新台", "author": "佚名", "dynasty": "先秦", "content": "新台有泚，河水弥弥。\n燕婉之求，蘧篨不鲜。\n新台有洒，河水浼浼。\n燕婉之求，蘧篨不殄。\n鱼网之设，鸿则离之。\n燕婉之求，得此戚施。"},
{"title": "赠荷花", "author": "李商隐", "dynasty": "唐代", "content": "世间花叶不相伦，花入金盆叶作尘。\n惟有绿荷红菡萏，卷舒开合任天真。\n此花此叶常相映，翠减红衰愁杀人。"},
{"title": "北风", "author": "佚名", "dynasty": "先秦", "content": "北风其凉，雨雪其雱。\n惠而好我，携手同行。\n其虚其邪？既亟只且！北风其喈，雨雪其霏。\n惠而好我，携手同归。\n其虚其邪？既亟只且！莫赤匪狐，莫黑匪乌。\n惠而好我，携手同车。\n其虚其邪？既亟只且！"},
{"title": "旄丘", "author": "佚名", "dynasty": "先秦", "content": "旄丘之葛兮，何诞之节兮。\n叔兮伯兮，何多日也？何其处也？必有与也！何其久也？必有以也！狐裘蒙戎，匪车不东。\n叔兮伯兮，靡所与同。\n琐兮尾兮，流离之子。\n叔兮伯兮，褎如充耳。"},
{"title": "桑中", "author": "佚名", "dynasty": "先秦", "content": "爰采唐矣？沬之乡矣。\n云谁之思？美孟姜矣。\n期我乎桑中，要我乎上宫，送我乎淇之上矣。\n爰采麦矣？沬之北矣。\n云谁之思？美孟弋矣。\n期我乎桑中，要我乎上宫，送我乎淇之上矣。\n爰采葑矣？沬之东矣。\n云谁之思？美孟庸矣。\n期我乎桑中，要我乎上宫，送我乎淇之上矣。"},
{"title": "二子乘舟", "author": "佚名", "dynasty": "先秦", "content": "二子乘舟，泛泛其景。\n愿言思子，中心养养！二子乘舟，泛泛其逝。\n愿言思子，不瑕有害！"},
{"title": "墙有茨", "author": "佚名", "dynasty": "先秦", "content": "墙有茨，不可扫也。\n中冓之言，不可道也。\n所可道也，言之丑也。\n墙有茨，不可襄也。\n中冓之言，不可详也。\n所可详也，言之长也。\n墙有茨，不可束也。\n中冓之言，不可读也。\n所可读也，言之辱也。"},
{"title": "谷风", "author": "佚名", "dynasty": "先秦", "content": "习习谷风，以阴以雨。\n黾勉同心，不宜有怒。\n采葑采菲，无以下体？德音莫违，及尔同死。\n行道迟迟，中心有违。\n不远伊迩，薄送我畿。\n谁谓荼苦？其甘如荠。\n宴尔新昏，如兄如弟。\n泾以渭浊，湜湜其沚。\n宴尔新昏，不我屑矣。\n毋逝我梁，毋发我笱。\n我躬不阅，遑恤我后！就其深矣，方之舟之。\n就其浅矣，泳之游之。\n何有何亡，黾勉求之。\n凡民有丧，匍匐救之。\n不我能慉，反以我为雠。\n既阻我德，贾用不售。\n昔育恐育鞫，及尔颠覆。\n既生既育，比予于毒。\n我有旨蓄，亦以御冬。\n宴尔新昏，以我御穷。\n有洸有溃，既诒我肄。\n不念昔者，伊余来塈。"},
{"title": "雄雉", "author": "佚名", "dynasty": "先秦", "content": "雄雉于飞，泄泄其羽。\n我之怀矣，自诒伊阻。\n雄雉于飞，下上其音。\n展矣君子，实劳我心。\n瞻彼日月，悠悠我思。\n道之云远，曷云能来？百尔君子，不知德行。\n不忮不求，何用不臧？"},
{"title": "终风", "author": "佚名", "dynasty": "先秦", "content": "终风且暴，顾我则笑。\n谑浪笑敖，中心是悼。\n终风且霾，惠然肯来。\n莫往莫来，悠悠我思。\n终风且曀，不日有曀。\n寤言不寐，愿言则嚏。\n曀曀其阴，虺虺其雷。\n寤言不寐，愿言则怀。"},
{"title": "简兮", "author": "佚名", "dynasty": "先秦", "content": "简兮简兮，方将万舞。\n日之方中，在前上处。\n硕人俣俣，公庭万舞。\n有力如虎，执辔如组。\n左手执龠，右手秉翟。\n赫如渥赭，公言锡爵。\n山有榛，隰有苓。\n云谁之思？西方美人。\n彼美人兮，西方之人兮。"},
{"title": "燕燕", "author": "佚名", "dynasty": "先秦", "content": "燕燕于飞，差池其羽。\n之子于归，远送于野。\n瞻望弗及，泣涕如雨。\n燕燕于飞，颉之颃之。\n之子于归，远于将之。\n瞻望弗及，伫立以泣。\n燕燕于飞，下上其音。\n之子于归，远送于南。\n瞻望弗及，实劳我心。\n仲氏任只，其心塞渊。\n终温且惠，淑慎其身。\n先君之思，以勖寡人。"},
{"title": "匏有苦叶", "author": "佚名", "dynasty": "先秦", "content": "匏有苦叶，济有深涉。\n深则厉，浅则揭。\n有瀰济盈，有鷕雉鸣。\n济盈不濡轨，雉鸣求其牡。\n雍雍鸣雁，旭日始旦。\n士如归妻，迨冰未泮。\n招招舟子，人涉卬否。\n人涉卬否，卬须我友。"},
{"title": "凯风", "author": "佚名", "dynasty": "先秦", "content": "凯风自南，吹彼棘心。\n棘心夭夭，母氏劬劳。\n凯风自南，吹彼棘薪。\n母氏圣善，我无令人。\n爰有寒泉？在浚之下。\n有子七人，母氏劳苦。\n睍睆黄鸟，载好其音。\n有子七人，莫慰母心。"},
{"title": "柏舟", "author": "佚名", "dynasty": "先秦", "content": "泛彼柏舟，亦泛其流。\n耿耿不寐，如有隐忧。\n微我无酒，以敖以游。\n我心匪鉴，不可以茹。\n亦有兄弟，不可以据。\n薄言往愬，逢彼之怒。\n我心匪石，不可转也。\n我心匪席，不可卷也。\n威仪棣棣，不可选也。\n忧心悄悄，愠于群小。\n觏闵既多，受侮不少。\n静言思之，寤辟有摽。\n日居月诸，胡迭而微？心之忧矣，如匪浣衣。\n静言思之，不能奋飞。"},
{"title": "泉水", "author": "佚名", "dynasty": "先秦", "content": "毖彼泉水，亦流于淇。\n有怀于卫，靡日不思。\n娈彼诸姬，聊与之谋。\n出宿于泲，饮饯于祢，女子有行，远父母兄弟。\n问我诸姑，遂及伯姊。\n出宿于干，饮饯于言。\n载脂载舝，还车言迈。\n遄臻于卫，不瑕有害？我思肥泉，兹之永叹。\n思须与漕，我心悠悠。\n驾言出游，以写我忧。"},
{"title": "何彼襛矣", "author": "佚名", "dynasty": "先秦", "content": "何彼襛矣，唐棣之华？曷不肃雍？王姬之车。\n何彼襛矣，华如桃李？平王之孙，齐侯之子。\n其钓维何？维丝伊缗。\n齐侯之子，平王之孙。"},
{"title": "绿衣", "author": "佚名", "dynasty": "先秦", "content": "绿兮衣兮，绿衣黄里。\n心之忧矣，曷维其已？绿兮衣兮，绿衣黄裳。\n心之忧矣，曷维其亡？绿兮丝兮，女所治兮。\n我思古人，俾无訧兮。\n絺兮绤兮，凄其以风。\n我思古人，实获我心。"},
{"title": "蝃蝀", "author": "佚名", "dynasty": "先秦", "content": "蝃蝀在东，莫之敢指。\n女子有行，远父母兄弟。\n朝隮于西，崇朝其雨。\n女子有行，远兄弟父母。\n乃如之人也，怀婚姻也。\n大无信也，不知命也！"},
{"title": "小星", "author": "佚名", "dynasty": "先秦", "content": "嘒彼小星，三五在东。\n肃肃宵征，夙夜在公。\n寔命不同。\n嘒彼小星，维参与昴。\n肃肃宵征，抱衾与裯。\n寔命不犹。"},
{"title": "击鼓", "author": "佚名", "dynasty": "先秦", "content": "击鼓其镗，踊跃用兵。\n土国城漕，我独南行。\n从孙子仲，平陈与宋。\n不我以归，忧心有忡。\n爰居爰处？爰丧其马？于以求之？于林之下。\n死生契阔，与子成说。\n执子之手，与子偕老。\n于嗟阔兮，不我活兮。\n于嗟洵兮，不我信兮。"},
{"title": "野有死麕", "author": "佚名", "dynasty": "先秦", "content": "野有死麕，白茅包之。\n有女怀春，吉士诱之。\n林有朴樕，野有死鹿。\n白茅纯束，有女如玉。\n舒而脱脱兮！无感我帨兮！无使尨也吠！"},
{"title": "驺虞", "author": "佚名", "dynasty": "先秦", "content": "彼茁者葭，壹发五豝，于嗟乎驺虞！彼茁者蓬，壹发五豵，于嗟乎驺虞！"},
{"title": "江有汜", "author": "佚名", "dynasty": "先秦", "content": "江有汜，之子归，不我以。\n不我以，其后也悔。\n江有渚，之子归，不我与。\n不我与，其后也处。\n江有沱，之子归，不我过。\n不我过，其啸也歌。"},
{"title": "甘棠", "author": "佚名", "dynasty": "先秦", "content": "蔽芾甘棠，勿翦勿伐，召伯所茇。\n蔽芾甘棠，勿翦勿败，召伯所憩。\n蔽芾甘棠，勿翦勿拜，召伯所说。"},
{"title": "摽有梅", "author": "佚名", "dynasty": "先秦", "content": "摽有梅，其实七兮。\n求我庶士，迨其吉兮。\n摽有梅，其实三兮。\n求我庶士，迨其今兮。\n摽有梅，顷筐塈之。\n求我庶士，迨其谓之。"},
{"title": "和子由渑池怀旧", "author": "苏轼", "dynasty": "宋代", "content": "人生到处知何似，应似飞鸿踏雪泥。\n泥上偶然留指爪，鸿飞那复计东西。\n老僧已死成新塔，坏壁无由见旧题。\n往日崎岖还记否，路长人困蹇驴嘶。"},
{"title": "北门", "author": "佚名", "dynasty": "先秦", "content": "出自北门，忧心殷殷。\n终窭且贫，莫知我艰。\n已焉哉！天实为之，谓之何哉！王事适我，政事一埤益我。\n我入自外，室人交徧谪我。\n已焉哉！天实为之，谓之何哉！王事敦我，政事一埤遗我。\n我入自外，室人交徧摧我。\n已焉哉！天实为之，谓之何哉！"},
{"title": "日月", "author": "佚名", "dynasty": "先秦", "content": "日居月诸，照临下土。\n乃如之人兮，逝不古处？胡能有定？宁不我顾。\n日居月诸，下土是冒。\n乃如之人兮，逝不相好。\n胡能有定？宁不我报。\n日居月诸，出自东方。\n乃如之人兮，德音无良。\n胡能有定？俾也可忘。\n日居月诸，东方自出。\n父兮母兮，畜我不卒。\n胡能有定？报我不述。"},
{"title": "殷其雷", "author": "佚名", "dynasty": "先秦", "content": "殷其雷，在南山之阳。\n何斯违斯，莫敢或遑？振振君子，归哉归哉！殷其雷，在南山之侧。\n何斯违斯，莫敢遑息？振振君子，归哉归哉！殷其雷，在南山之下。\n何斯违斯，莫或遑处？振振君子，归哉归哉！"},
{"title": "城南", "author": "曾巩", "dynasty": "宋代", "content": "雨过横塘水满堤，乱山高下路东西。\n一番桃李花开尽，惟有青青草色齐。"},
{"title": "咏柳", "author": "曾巩", "dynasty": "宋代", "content": "乱条犹未变初黄，倚得东风势便狂。\n解把飞花蒙日月，不知天地有清霜。"},
{"title": "送春 / 春晚", "author": "王令", "dynasty": "宋代", "content": "三月残花落更开，小檐日日燕飞来。\n子规夜半犹啼血，不信东风唤不回。"},
{"title": "行露", "author": "佚名", "dynasty": "先秦", "content": "厌浥行露，岂不夙夜，谓行多露。\n谁谓雀无角？何以穿我屋？谁谓女无家？何以速我狱？虽速我狱，室家不足！谁谓鼠无牙？何以穿我墉？谁谓女无家？何以速我讼？虽速我讼，亦不女从！"},
{"title": "乡思", "author": "李觏", "dynasty": "宋代", "content": "人言落日是天涯，望极天涯不见家。\n已恨碧山相阻隔，碧山还被暮云遮。"},
{"title": "雨后池上", "author": "刘攽", "dynasty": "宋代", "content": "一雨池塘水面平，淡磨明镜照檐楹。\n东风忽起垂杨舞，更作荷心万点声。"},
{"title": "春宵", "author": "苏轼", "dynasty": "宋代", "content": "春宵一刻值千金，花有清香月有阴。\n歌管楼台声细细，秋千院落夜沉沉。"},
{"title": "叠题乌江亭", "author": "王安石", "dynasty": "宋代", "content": "百战疲劳壮士哀，中原一败势难回。\n江东子弟今虽在，肯与君王卷土来？"},
{"title": "村居", "author": "张舜民", "dynasty": "宋代", "content": "水绕陂田竹绕篱，榆钱落尽槿花稀。\n夕阳牛背无人卧，带得寒鸦两两归。"},
{"title": "晚泊岳阳", "author": "欧阳修", "dynasty": "宋代", "content": "卧闻岳阳城里钟，系舟岳阳城下树。\n正见空江明月来，云水苍茫失江路。\n夜深江月弄清辉，水上人歌月下归；一阕声长听不尽，轻舟短楫去如飞。"},
{"title": "蚕妇", "author": "张俞", "dynasty": "宋代", "content": "昨日入城市，归来泪满巾。\n遍身罗绮者，不是养蚕人。"},
{"title": "戏答元珍", "author": "欧阳修", "dynasty": "宋代", "content": "春风疑不到天涯，二月山城未见花。\n残雪压枝犹有橘，冻雷惊笋欲抽芽。\n夜闻归雁生乡思，病入新年感物华。\n曾是洛阳花下客，野芳虽晚不须嗟。"},
{"title": "画眉鸟", "author": "欧阳修", "dynasty": "宋代", "content": "百啭千声随意移，山花红紫树高低。\n始知锁向金笼听，不及林间自在啼。"},
{"title": "别滁", "author": "欧阳修", "dynasty": "宋代", "content": "花光浓烂柳轻明，酌酒花前送我行。\n我亦且如常日醉，莫教弦管作离声。"},
{"title": "陶者", "author": "梅尧臣", "dynasty": "宋代", "content": "陶尽门前土，屋上无片瓦。\n十指不沾泥，鳞鳞居大厦。"},
{"title": "鲁山山行", "author": "梅尧臣", "dynasty": "宋代", "content": "适与野情惬，千山高复低。\n好峰随处改，幽径独行迷。\n霜落熊升树，林空鹿饮溪。\n人家在何许？云外一声鸡。"},
{"title": "羔羊", "author": "佚名", "dynasty": "先秦", "content": "羔羊之皮，素丝五紽。\n退食自公，委蛇委蛇。\n羔羊之革，素丝五緎。\n委蛇委蛇，自公退食。\n羔羊之缝，素丝五总。\n委蛇委蛇，退食自公。"},
{"title": "考试毕登铨楼", "author": "梅尧臣", "dynasty": "宋代", "content": "春云浓淡日微光，双阙重门耸建章。\n不上楼来知几日，满城无算柳梢黄。"},
{"title": "春夜 / 夜直", "author": "王安石", "dynasty": "宋代", "content": "金炉香烬漏声残，翦翦轻风阵阵寒。\n春色恼人眠不得，月移花影上栏干。"},
{"title": "山园小梅二首", "author": "林逋", "dynasty": "宋代", "content": "众芳摇落独暄妍，占尽风情向小园。\n疏影横斜水清浅，暗香浮动月黄昏。\n霜禽欲下先偷眼，粉蝶如知合断魂。\n幸有微吟可相狎，不须檀板共金樽。\n剪绡零碎点酥乾，向背稀稠画亦难。\n日薄从甘春至晚，霜深应怯夜来寒。\n澄鲜只共邻僧惜，冷落犹嫌俗客看。\n忆着江南旧行路，酒旗斜拂堕吟鞍。"},
{"title": "初晴游沧浪亭", "author": "苏舜钦", "dynasty": "宋代", "content": "夜雨连明春水生，娇云浓暖弄阴晴。\n帘虚日薄花竹静，时有乳鸠相对鸣。"},
{"title": "落花", "author": "宋祁", "dynasty": "宋代", "content": "坠素翻红各自伤，青楼烟雨忍相忘。\n将飞更作回风舞，已落犹成半面妆。\n沧海客归珠有泪，章台人去骨遗香。\n可能无意传双蝶，尽付芳心与蜜房。"},
{"title": "丰乐亭游春·其三", "author": "欧阳修", "dynasty": "宋代", "content": "红树青山日欲斜，长郊草色绿无涯。\n游人不管春将老，来往亭前踏落花。"},
{"title": "春日偶成", "author": "程颢", "dynasty": "宋代", "content": "云淡风轻近午天，傍花随柳过前川。\n时人不识余心乐，将谓偷闲学少年。"},
{"title": "东溪", "author": "梅尧臣", "dynasty": "宋代", "content": "行到东溪看水时，坐临孤屿发船迟。\n野凫眠岸有闲意，老树着花无丑枝。\n短短蒲茸齐似剪，平平沙石净于筛。\n情虽不厌住不得，薄暮归来车马疲。"},
{"title": "鹧鸪天·卫县道中有怀其人", "author": "史达祖", "dynasty": "宋代", "content": "雁足无书古塞幽。\n一程烟草一程愁。\n帽檐尘重风吹野，帐角香销月满楼。\n情思乱，梦魂浮。\n缃裙多忆敝貂裘。\n官河水静阑干暖，徙倚斜阳怨晚秋。"},
{"title": "西河·和王潜斋韵", "author": "曹豳", "dynasty": "宋代", "content": "今日事。\n何人弄得如此。\n漫漫白骨蔽川原，恨何日已。\n关河万里寂无烟，月明空照芦苇。\n谩哀痛，无及矣。\n无情莫问江水。\n西风落日惨新亭，几人坠泪。\n战和何者是良筹，扶危但看天意。\n只今寂寞薮泽里。\n岂无人、高卧闾里。\n试问安危谁寄。\n定相将、有诏催公起。\n须信前书言犹未。"},
{"title": "清平乐·怀人", "author": "赵崇", "dynasty": "宋代", "content": "莺歌蝶舞。\n池馆春多处。\n满架花云留不住。\n散作一川香雨。\n相思夜夜情悰。\n青衫泪满啼红。\n料想故园桃李，也应怨月愁风。"},
{"title": "菩萨蛮·夏景回文", "author": "苏轼", "dynasty": "宋代", "content": "火云凝汗挥珠颗。\n颗珠挥汗凝云火。\n琼暖碧纱轻。\n轻纱碧暖琼。\n晕腮嫌枕印。\n印枕嫌腮晕。\n闲照晚妆残。\n残妆晚照闲。"},
{"title": "首夏山中行吟", "author": "祝允明", "dynasty": "明代", "content": "梅子青，梅子黄，菜肥麦熟养蚕忙。\n山僧过岭看茶老，村女当垆煮酒香。"},
{"title": "白田马上闻莺", "author": "李白", "dynasty": "唐代", "content": "黄鹂啄紫椹，五月鸣桑枝。\n我行不记日，误作阳春时。\n蚕老客未归，白田已缫丝。\n驱马又前去，扪心空自悲。"},
{"title": "女冠子·淡烟飘薄", "author": "柳永", "dynasty": "宋代", "content": "淡烟飘薄。\n莺花谢、清和院落。\n树阴翠、密叶成幄。\n麦秋霁景，夏云忽变奇峰、倚寥廊。\n波暖银塘，涨新萍绿鱼跃。\n想端忧多暇，陈王是日，嫩苔生阁。\n正铄石天高，流金昼永，楚榭光风转蕙，披襟处、波翻翠幕。\n以文会友，沈李浮瓜忍轻诺。\n别馆清闲，避炎蒸、岂须河朔。\n但尊前随分，雅歌艳舞，尽成欢乐。"},
{"title": "青玉案·庭下石榴花乱吐", "author": "文征明", "dynasty": "明代", "content": "庭下石榴花乱吐，满地绿阴亭午。\n午睡觉来时自语，悠扬魂梦，黯然情绪，蝴蝶过墙去。\n骎骎娇眼开仍，悄无人至还凝伫。\n团扇不摇风自举，盈盈翠竹，纤纤白苎，不受些儿暑。"},
{"title": "菩萨蛮·湘东驿", "author": "范成大", "dynasty": "宋代", "content": "客行忽到湘东驿。\n明朝真是潇湘客。\n晴碧万重云。\n几时逢故人。\n江南如塞北。\n别后书难得。\n先自雁来稀。\n那堪春半时。"},
{"title": "江梅引·忆江梅", "author": "洪皓", "dynasty": "宋代", "content": "岁在壬戌，甫临长至，张总侍御邀饮。\n众宾皆退，独留少款。\n侍婢歌江梅引，有“念此情、家万里”之句，仆曰：此词殆为我作也。\n又闻本朝使命将至，感慨久之。\n既归，不寝，追和四章，多用古人诗赋，各有一笑字，聊以自宽。\n如暗香、疏影、相思等语，虽甚奇，经前人用者众，嫌其一律，故辄略之。\n卒押吹字，非风即笛，不可易也。\n此方无梅花，士人罕有知梅事者，故皆注所出天涯除馆忆江梅。\n几枝开。\n使南来。\n还带馀杭、春信到燕台。\n准拟寒英聊慰远，隔山水，应销落，赴诉谁。\n空恁遐想笑摘蕊。\n断回肠，思故里。\n漫弹绿绮。\n引三弄、不觉魂飞。\n更听胡笳、哀怨泪沾衣。\n乱插繁花须异日，待孤讽，怕东风，一夜吹。"},
{"title": "青玉案·和贺方回韵送山谷弟贬宜州", "author": "黄大临", "dynasty": "宋代", "content": "千峰百嶂宜州路。\n天黯淡、知人去。\n晓别吾家黄叔度。\n弟兄华发，远山修水，异日同归处。\n樽罍饮散长亭暮。\n别语缠绵不成句。\n已断离肠能几许。\n水村山馆，夜阑无寐，听尽空阶雨。"},
{"title": "夏花明", "author": "韦应物", "dynasty": "唐代", "content": "夏条绿已密，朱萼缀明鲜。\n炎炎日正午，灼灼火俱燃。\n翻风适自乱，照水复成妍。\n归视窗间字，荧煌满眼前。"},
{"title": "夏夜宿表兄话旧", "author": "窦叔向", "dynasty": "唐代", "content": "夜合花开香满庭，夜深微雨醉初醒。\n远书珍重何曾达，旧事凄凉不可听。\n去日儿童皆长大，昔年亲友半凋零。\n明朝又是孤舟别，愁见河桥酒幔青。"},
{"title": "游赤石进帆海", "author": "谢灵运", "dynasty": "南北朝", "content": "首夏犹清和，芳草亦未歇。\n水宿淹晨暮，阴霞屡兴没。\n周览倦瀛壖，况乃陵穷发。\n川后时安流，天吴静不发。\n扬帆采石华，挂席拾海月。\n溟涨无端倪，虚舟有超越。\n仲连轻齐组，子牟眷魏阙。\n矜名道不足，适己物可忽。\n请附任公言，终然谢天伐。"},
{"title": "画堂春·外湖莲子长参差", "author": "张先", "dynasty": "宋代", "content": "外湖莲子长参差，霁山青处鸥飞。\n水天溶漾画桡迟，人影鉴中移。\n桃叶浅声双唱，杏红深色轻衣。\n小荷障面避斜晖，分得翠阴归。"},
{"title": "大德歌·夏", "author": "关汉卿", "dynasty": "元代", "content": "俏冤家，在天涯，偏那里绿杨堪系马。\n困坐南窗下，数对清风想念他。\n蛾眉淡了教谁画？瘦岩岩羞带石榴花。"},
{"title": "千秋岁·咏夏景", "author": "谢逸", "dynasty": "宋代", "content": "楝花飘砌。\n蔌蔌清香细。\n梅雨过，萍风起。\n情随湘水远，梦绕吴峰翠。\n琴书倦，鹧鸪唤起南窗睡。\n密意无人寄。\n幽恨凭谁洗。\n修竹畔，疏帘里。\n歌余尘拂扇，舞罢风掀袂。\n人散后，一钩淡月天如水。"},
{"title": "浣溪沙·杨柳阴中驻彩旌", "author": "晏殊", "dynasty": "宋代", "content": "杨柳阴中驻彩旌。\n芰荷香里劝金觥。\n小词流入管弦声。\n只有醉吟宽别恨，不须朝暮促归程。\n雨条烟叶系人情。"},
{"title": "夏词", "author": "智生", "dynasty": "清代", "content": "炎威天气日偏长，汗湿轻罗倚画窗。\n蜂蝶不知春已去，又衔花瓣到兰房。"},
{"title": "阮郎归·立夏", "author": "张大烈", "dynasty": "未知", "content": "绿阴铺野换新光，薰风初昼长。\n小荷贴水点横塘，蝶衣晒粉忙。\n茶鼎熟，酒卮扬，醉来诗兴狂。\n燕雏似惜落花香，双衔归画梁。"},
{"title": "和郭主簿·其一", "author": "陶渊明", "dynasty": "魏晋", "content": "蔼蔼堂前林，中夏贮清阴。\n凯风因时来，回飙开我襟。\n息交游闲业，卧起弄书琴。\n园蔬有余滋，旧谷犹储今。\n营己良有极，过足非所钦。\n舂秫作美酒，酒熟吾自斟。\n弱子戏我侧，学语未成音。\n此事真复乐，聊用忘华簪。\n遥遥望白云，怀古一何深！"},
{"title": "池上早夏", "author": "白居易", "dynasty": "唐代", "content": "水积春塘晚，阴交夏木繁。\n舟船如野渡，篱落似江村。\n静拂琴床席，香开酒库门。\n慵闲无一事，时弄小娇孙。"},
{"title": "鹤冲天·梅雨霁", "author": "周邦彦", "dynasty": "宋代", "content": "梅雨霁，暑风和。\n高柳乱蝉多。\n小园台榭远池波。\n鱼戏动新荷。\n薄纱厨，轻羽扇。\n枕冷簟凉深院。\n此时情绪此时天。\n无事小神仙。"},
{"title": "念奴娇·西湖和人韵", "author": "辛弃疾", "dynasty": "宋代", "content": "晚风吹雨，战新荷、声乱明珠苍璧。\n谁把香奁收宝镜，云锦红涵湖碧。\n飞鸟翻空，游鱼吹浪，惯趁笙歌席。\n坐中豪气，看公一饮千石。\n遥想处士风流，鹤随人去，老作飞仙伯。\n茅舍疏篱今在否，松竹已非畴昔。\n欲说当年，望湖楼下，水与云宽窄。\n醉中休问，断肠桃叶消息。"},
{"title": "夏昼偶作", "author": "柳宗元", "dynasty": "唐代", "content": "南州溽暑醉如酒，隐几熟眠开北牖。\n日午独觉无馀声，山童隔竹敲茶臼。"},
{"title": "浣溪沙·翠葆参差竹径成", "author": "周邦彦", "dynasty": "宋代", "content": "翠葆参差竹径成。\n新荷跳雨泪珠倾。\n曲阑斜转小池亭。\n风约帘衣归燕急，水摇扇影戏鱼惊。\n柳梢残日弄微晴。"},
{"title": "暑旱苦热", "author": "王令", "dynasty": "宋代", "content": "清风无力屠得热，落日着翅飞上山。\n人固已惧江海竭，天岂不惜河汉干？昆仑之高有积雪，蓬莱之远常遗寒。\n不能手提天下往，何忍身去游其间？"},
{"title": "乌夜啼·纨扇婵娟素月", "author": "陆游", "dynasty": "宋代", "content": "纨扇婵娟素月，纱巾缥缈轻烟。\n高槐叶长阴初合，清润雨馀天。\n弄笔斜行小草，钩帘浅醉闲眠。\n更无一点尘埃到，枕上听新蝉。"},
{"title": "长相思·南高峰", "author": "袁正真", "dynasty": "宋代", "content": "南高峰。\n北高峰。\n南北高峰云淡浓。\n湖山图画中。\n采芙容。\n小小红船西复东。\n相思无路通。"},
{"title": "西湖杂咏·夏", "author": "薛昂夫", "dynasty": "元代", "content": "晴云轻漾，熏风无浪，开樽避暑争相向。\n映湖光，逞新妆。\n笙歌鼎沸南湖荡，今夜且休回画舫。\n风，满座凉；莲，入梦香。"},
{"title": "绝句漫兴九首·其七", "author": "杜甫", "dynasty": "唐代", "content": "糁径杨花铺白毡，点溪荷叶叠青钱。\n笋根雉子无人见，沙上凫雏傍母眠。"},
{"title": "初夏游张园", "author": "戴复古", "dynasty": "宋代", "content": "乳鸭池塘水浅深，熟梅天气半晴阴。\n东园载酒西园醉，摘尽枇杷一树金。"},
{"title": "溪上遇雨二首", "author": "崔道融", "dynasty": "唐代", "content": "回塘雨脚如缫丝，野禽不起沈鱼飞。\n耕蓑钓笠取未暇，秋田有望从淋漓。\n坐看黑云衔猛雨，喷洒前山此独晴。\n忽惊云雨在头上，却是山前晚照明。"},
{"title": "齐安郡后池绝句", "author": "杜牧", "dynasty": "唐代", "content": "菱透浮萍绿锦池，夏莺千啭弄蔷薇。\n尽日无人看微雨，鸳鸯相对浴红衣。"},
{"title": "临江仙·柳外轻雷池上雨", "author": "欧阳修", "dynasty": "宋代", "content": "柳外轻雷池上雨，雨声滴碎荷声。\n小楼西角断虹明。\n阑干倚处，待得月华生。\n燕子飞来窥画栋，玉钩垂下帘旌。\n凉波不动簟纹平。\n水精双枕，傍有堕钗横。"},
{"title": "夏日三首·其一", "author": "张耒", "dynasty": "宋代", "content": "长夏村墟风日清，檐牙燕雀已生成。\n蝶衣晒粉花枝舞，蛛网添丝屋角晴。\n落落疏帘邀月影，嘈嘈虚枕纳溪声。\n久斑两鬓如霜雪，直欲渔樵过此生。"},
{"title": "初夏", "author": "朱淑真", "dynasty": "宋代", "content": "竹摇清影罩幽窗，两两时禽噪夕阳。\n谢却海棠飞尽絮，困人天气日初长。"},
{"title": "清平乐·池上纳凉", "author": "项鸿祚", "dynasty": "清代", "content": "水天清话，院静人销夏。\n蜡炬风摇帘不下，竹影半墙如画。\n醉来扶上桃笙，熟罗扇子凉轻。\n一霎荷塘过雨，明朝便是秋声。"},
{"title": "逢雪宿芙蓉山主人", "author": "刘长卿", "dynasty": "唐代", "content": "日暮苍山远，天寒白屋贫。\n柴门闻犬吠，风雪夜归人。"},
{"title": "忆王孙·夏词", "author": "李重元", "dynasty": "宋代", "content": "风蒲猎猎小池塘，过雨荷花满院香，沉李浮瓜冰雪凉。\n竹方床，针线慵拈午梦长。"},
{"title": "书湖阴先生壁二首", "author": "王安石", "dynasty": "宋代", "content": "茅檐长扫净无苔，花木成畦手自栽。\n一水护田将绿绕，两山排闼送青来。\n桑条索漠楝花繁，风敛余香暗度垣。\n黄鸟数声残午梦，尚疑身属半山园。"},
{"title": "乐游原", "author": "李商隐", "dynasty": "唐代", "content": "万树鸣蝉隔岸虹，乐游原上有西风。\n羲和自趁虞泉宿，不放斜阳更向东。"},
{"title": "夏夜叹", "author": "杜甫", "dynasty": "唐代", "content": "永日不可暮，炎蒸毒我肠。\n安得万里风，飘飖吹我裳。\n昊天出华月，茂林延疏光。\n仲夏苦夜短，开轩纳微凉。\n虚明见纤毫，羽虫亦飞扬。\n物情无巨细，自适固其常。\n念彼荷戈士，穷年守边疆。\n何由一洗濯，执热互相望。\n竟夕击刁斗，喧声连万方。\n青紫虽被体，不如早还乡。\n北城悲笳发，鹳鹤号且翔。\n况复烦促倦，激烈思时康。"},
{"title": "渭川田家", "author": "王维", "dynasty": "唐代", "content": "斜光照墟落，穷巷牛羊归。\n野老念牧童，倚杖候荆扉。\n雉雊麦苗秀，蚕眠桑叶稀。\n田夫荷锄立，相见语依依。\n即此羡闲逸，怅然吟式微。"},
{"title": "酒泉子·谢却荼蘼", "author": "纳兰性德", "dynasty": "清代", "content": "谢却荼蘼，一片月明如水。\n篆香消，犹未睡，早鸦啼。\n嫩寒无赖罗衣薄，休傍阑干角。\n最愁人，灯欲落，雁还飞。"},
{"title": "终南望余雪 / 终南望残雪", "author": "祖咏", "dynasty": "唐代", "content": "终南阴岭秀，积雪浮云端。\n林表明霁色，城中增暮寒。"},
{"title": "豫章行苦相篇", "author": "傅玄", "dynasty": "魏晋", "content": "苦相身为女，卑陋难再陈。\n男儿当门户，堕地自生神。\n雄心志四海，万里望风尘。\n女育无欣爱，不为家所珍。\n长大逃深室，藏头羞见人。\n垂泪适他乡，忽如雨绝云。\n低头和颜色，素齿结朱唇。\n跪拜无复数，婢妾如严宾。\n情合同云汉，葵藿仰阳春。\n心乖甚水火，百恶集其身。\n玉颜随年变，丈夫多好新。\n昔为形与影，今为胡与秦。\n胡秦时相见，一绝逾参辰。"},
{"title": "闲居初夏午睡起·其二", "author": "杨万里", "dynasty": "宋代", "content": "松阴一架半弓苔，偶欲看书又懒开。\n戏掬清泉洒蕉叶，儿童误认雨声来。"},
{"title": "相逢行二首", "author": "李白", "dynasty": "唐代", "content": "朝骑五花马，谒帝出银台。\n秀色谁家子，云车珠箔开。\n金鞭遥指点，玉勒近迟回。\n夹毂相借问，疑从天上来。\n蹙入青绮门，当歌共衔杯。\n衔杯映歌扇，似月云中见。\n相见不得亲，不如不相见。\n相见情已深，未语可知心。\n胡为守空闺，孤眠愁锦衾。\n锦衾与罗帏，缠绵会有时。\n春风正澹荡，暮雨来何迟。\n愿因三青鸟，更报长相思。\n光景不待人，须臾发成丝。\n当年失行乐，老去徒伤悲。\n持此道密意，毋令旷佳期。\n相逢红尘内，高揖黄金鞭。\n万户垂杨里，君家阿那边。"},
{"title": "夏日登车盖亭", "author": "蔡确", "dynasty": "宋代", "content": "纸屏石枕竹方床，手倦抛书午梦长。\n睡起莞然成独笑，数声渔笛在沧浪。"},
{"title": "吁嗟篇", "author": "曹植", "dynasty": "两汉", "content": "吁嗟此转蓬，居世何独然。\n长去本根逝，夙夜无休闲。\n东西经七陌，南北越九阡。\n卒遇回风起，吹我入云间。\n自谓终天路，忽然下沉渊。\n惊飙接我出，故归彼中田。\n当南而更北，谓东而反西。\n宕宕当何依，忽亡而复存。\n飘飘周八泽，连翩历五山。\n流转无恒处，谁知吾苦艰。\n愿为中林草，秋随野火燔。\n糜灭岂不痛，愿与株荄连。"},
{"title": "从军行·其二", "author": "李白", "dynasty": "唐代", "content": "百战沙场碎铁衣，城南已合数重围。\n突营射杀呼延将，独领残兵千骑归。"},
{"title": "古从军行", "author": "李颀", "dynasty": "唐代", "content": "白日登山望烽火，黄昏饮马傍交河。\n行人刁斗风沙暗，公主琵琶幽怨多。\n野云万里无城郭，雨雪纷纷连大漠。\n胡雁哀鸣夜夜飞，胡儿眼泪双双落。\n闻道玉门犹被遮，应将性命逐轻车。\n年年战骨埋荒外，空见蒲桃入汉家。"},
{"title": "对酒行", "author": "李白", "dynasty": "唐代", "content": "松子栖金华，安期入蓬海。\n此人古之仙，羽化竟何在。\n浮生速流电，倏忽变光彩。\n天地无凋换，容颜有迁改。\n对酒不肯饮，含情欲谁待。"},
{"title": "短歌行", "author": "陆机", "dynasty": "魏晋", "content": "置酒高堂，悲歌临觞。\n人寿几何，逝如朝霜。\n时无重至，华不再阳。\n苹以春晖，兰以秋芳。\n来日苦短，去日苦长。\n今我不乐，蟋蟀在房。\n乐以会兴，悲以别章。\n岂曰无感，忧为子忘。\n我酒既旨，我肴既臧。\n短歌可咏，长夜无荒。"},
{"title": "短歌行", "author": "李白", "dynasty": "唐代", "content": "白日何短短，百年苦易满。\n苍穹浩茫茫，万劫太极长。\n麻姑垂两鬓，一半已成霜。\n天公见玉女，大笑亿千场。\n吾欲揽六龙，回车挂扶桑。\n北斗酌美酒，劝龙各一觞。\n富贵非所愿，与人驻颜光。"},
{"title": "相逢行", "author": "佚名", "dynasty": "两汉", "content": "相逢狭路间，道隘不容车。\n不知何年少？夹毂问君家。\n君家诚易知，易知复难忘；黄金为君门，白玉为君堂。\n堂上置樽酒，作使邯郸倡。\n中庭生桂树，华灯何煌煌。\n兄弟两三人，中子为侍郎；五日一来归，道上自生光；黄金络马头，观者盈道傍。\n入门时左顾，但见双鸳鸯；鸳鸯七十二，罗列自成行。\n音声何噰噰，鹤鸣东西厢。\n大妇织绮罗，中妇织流黄；小妇无所为，挟瑟上高堂：“丈人且安坐，调丝方未央。\n”"},
{"title": "豫章行", "author": "李白", "dynasty": "唐代", "content": "胡风吹代马，北拥鲁阳关。\n吴兵照海雪，西讨何时还。\n半渡上辽津，黄云惨无颜。\n老母与子别，呼天野草间。\n白马绕旌旗，悲鸣相追攀。\n白杨秋月苦，早落豫章山。\n本为休明人，斩虏素不闲。\n岂惜战斗死，为君扫凶顽。\n精感石没羽，岂云惮险艰。\n楼船若鲸飞，波荡落星湾。\n此曲不可奏，三军鬓成斑。"},
{"title": "燕歌行二首·其二", "author": "曹丕", "dynasty": "魏晋", "content": "别日何易会日难，山川悠远路漫漫。\n郁陶思君未敢言，寄声浮云往不还。\n涕零雨面毁形颜，谁能怀忧独不叹。\n展诗清歌仰自宽，乐往哀来摧肺肝。\n耿耿伏枕不能眠，披衣出户步东西。\n仰看星月观云间，飞鸽晨鸣声可怜，留连顾怀不能存。"},
{"title": "薤露行", "author": "曹操", "dynasty": "两汉", "content": "惟汉廿二世，所任诚不良。\n沐猴而冠带，知小而谋强。\n犹豫不敢断，因狩执君王。\n白虹为贯日，己亦先受殃。\n贼臣持国柄，杀主灭宇京。\n荡覆帝基业，宗庙以燔丧。\n播越西迁移，号泣而且行。\n瞻彼洛城郭，微子为哀伤。"},
{"title": "薤露", "author": "曹植", "dynasty": "两汉", "content": "天地无穷极，阴阳转相因。\n人居一世间，忽若风吹尘。\n愿得展功勤，输力于明君。\n怀此王佐才，慷慨独不群。\n鳞介尊神龙，走兽宗麒麟。\n虫兽犹知德，何况于士人。\n孔氏删诗书，王业粲已分。\n骋我径寸翰，流藻垂华芬。"},
{"title": "陌上桑", "author": "李白", "dynasty": "唐代", "content": "美女渭桥东，春还事蚕作。\n五马如飞龙，青丝结金络。\n不知谁家子，调笑来相谑。\n妾本秦罗敷，玉颜艳名都。\n绿条映素手，采桑向城隅。\n使君且不顾，况复论秋胡。\n寒螀爱碧草，鸣凤栖青梧。\n托心自有处，但怪傍人愚。\n徒令白日暮，高驾空踟蹰。"},
{"title": "蒿里", "author": "佚名", "dynasty": "两汉", "content": "蒿里谁家地，聚敛魂魄无贤愚。\n鬼伯一何相催促，人命不得少踟蹰。"},
{"title": "猛虎行", "author": "李白", "dynasty": "唐代", "content": "朝作猛虎行，暮作猛虎吟。\n肠断非关陇头水，泪下不为雍门琴。\n旌旗缤纷两河道，战鼓惊山欲倾倒。\n秦人半作燕地囚，胡马翻衔洛阳草。\n一输一失关下兵，朝降夕叛幽蓟城。\n巨鳌未斩海水动，鱼龙奔走安得宁。\n颇似楚汉时，翻覆无定止。\n朝过博浪沙，暮入淮阴市。\n张良未遇韩信贫，刘项存亡在两臣。\n暂到下邳受兵略，来投漂母作主人。\n贤哲栖栖古如此，今时亦弃青云士。\n有策不敢犯龙鳞，窜身南国避胡尘。\n宝书长剑挂高阁，金鞍骏马散故人。\n昨日方为宣城客，掣铃交通二千石。\n有时六博快壮心，绕床三匝呼一掷。\n楚人每道张旭奇，心藏风云世莫知。\n三吴邦伯多顾盼，四海雄侠皆相推。\n萧曹曾作沛中吏，攀龙附凤当有时。\n溧阳酒楼三月春，杨花漠漠愁杀人。\n胡人绿眼吹玉笛，吴歌白纻飞梁尘。\n丈夫相见且为乐，槌牛挝鼓会众宾。\n我从此去钓东海，得鱼笑寄情相亲。"},
{"title": "鞠歌行", "author": "李白", "dynasty": "唐代", "content": "玉不自言如桃李，鱼目笑之卞和耻。\n楚国青蝇何太多，连城白璧遭谗毁。\n荆山长号泣血人，忠臣死为刖足鬼。\n听曲知甯戚，夷吾因小妻。\n秦穆五羊皮，买死百里奚。\n洗拂青云上，当时贱如泥。\n朝歌鼓刀叟，虎变磻溪中。\n一举钓六合，遂荒营丘东。\n平生渭水曲，谁识此老翁。\n奈何今之人，双目送飞鸿。"},
{"title": "薤露", "author": "佚名", "dynasty": "两汉", "content": "薤上露，何易晞。\n露晞明朝更复落，人死一去何时归。"},
{"title": "饮马长城窟行", "author": "佚名", "dynasty": "两汉", "content": "青青河畔草，绵绵思远道。\n远道不可思，夙昔梦见之。\n梦见在我傍，忽觉在他乡。\n他乡各异县，展转不相见。\n枯桑知天风，海水知天寒。\n入门各自媚，谁肯相为言？客从远方来，遗我双鲤鱼。\n呼儿烹鲤鱼，中有尺素书。\n长跪读素书，书中竟何如？上言加餐食，下言长相忆。"},
{"title": "猛虎行", "author": "陆机", "dynasty": "魏晋", "content": "渴不饮盗泉水，热不息恶木阴。\n恶木岂无枝？志士多苦心。\n整驾肃时命，杖策将远寻。\n饥食猛虎窟，寒栖野雀林。\n日归功未建，时往岁载阴。\n崇云临岸骇，鸣条随风吟。\n静言幽谷底，长啸高山岑。\n急弦无懦响，亮节难为音。\n人生诚未易，曷云开此衿？眷我耿介怀，俯仰愧古今。"},
{"title": "登高丘而望远", "author": "李白", "dynasty": "唐代", "content": "登高丘，望远海。\n六鳌骨已霜，三山流安在？扶桑半摧折，白日沈光彩。\n银台金阙如梦中，秦皇汉武空相待。\n精卫费木石，鼋鼍无所凭。\n君不见骊山茂陵尽灰灭，牧羊之子来攀登。\n盗贼劫宝玉，精灵竟何能？穷兵黩武今如此，鼎湖飞龙安可乘？"},
{"title": "东光", "author": "佚名", "dynasty": "两汉", "content": "东光乎，苍梧何不乎。\n苍梧多腐粟，无益诸军粮。\n诸军游荡子，早行多悲伤。"},
{"title": "紫骝马", "author": "李白", "dynasty": "唐代", "content": "紫骝行且嘶，双翻碧玉蹄。\n临流不肯渡，似惜锦障泥。\n白雪关山远，黄云海戍迷。\n挥鞭万里去，安得念春闺。"},
{"title": "君马黄", "author": "李白", "dynasty": "唐代", "content": "君马黄，我马白。\n马色虽不同，人心本无隔。\n共作游冶盘，双行洛阳陌。\n长剑既照曜，高冠何赩赫。\n各有千金裘，俱为五侯客。\n猛虎落陷阱，壮夫时屈厄。\n相知在急难，独好亦何益。"},
{"title": "折杨柳", "author": "李白", "dynasty": "唐代", "content": "垂杨拂绿水，摇艳东风年。\n花明玉关雪，叶暖金窗烟。\n美人结长想，对此心凄然。\n攀条折春色，远寄龙庭前。"},
{"title": "将进酒", "author": "李贺", "dynasty": "唐代", "content": "琉璃钟，琥珀浓，小槽酒滴真珠红。\n烹龙炮凤玉脂泣，罗帏绣幕围香风。\n吹龙笛，击鼍鼓；皓齿歌，细腰舞。\n况是青春日将暮，桃花乱落如红雨。\n劝君终日酩酊醉，酒不到刘伶坟上土。"},
{"title": "长歌行", "author": "李白", "dynasty": "唐代", "content": "桃李待日开，荣华照当年。\n东风动百物，草木尽欲言。\n枯枝无丑叶，涸水吐清泉。\n大力运天地，羲和无停鞭。\n功名不早著，竹帛将何宣。\n桃李务青春，谁能贳白日。\n富贵与神仙，蹉跎成两失。\n金石犹销铄，风霜无久质。\n畏落日月后，强欢歌与酒。\n秋霜不惜人，倏忽侵蒲柳。"},
{"title": "公无渡河", "author": "李白", "dynasty": "唐代", "content": "黄河西来决昆仑，咆哮万里触龙门。\n波滔天，尧咨嗟。\n大禹理百川，儿啼不窥家。\n杀湍湮洪水，九州始蚕麻。\n其害乃去，茫然风沙。\n被发之叟狂而痴，清晨临流欲奚为。\n旁人不惜妻止之，公无渡河苦渡之。\n虎可搏，河难凭，公果溺死流海湄。\n有长鲸白齿若雪山，公乎公乎挂罥于其间。\n箜篌所悲竟不还。"},
{"title": "芳树", "author": "萧衍", "dynasty": "南北朝", "content": "绿树始摇芳，芳生非一叶。\n一叶度春风，芳芳自相接。\n色杂乱参差，众花纷重叠。\n重叠不可思，思此谁能惬。"},
{"title": "庄暴见孟子", "author": "孟子及弟子", "dynasty": "先秦", "content": "庄暴见孟子，曰：“暴见于王，王语暴以好乐，暴未有以对也。\n”曰：“好乐何如？”　　孟子曰：“王之好乐甚，则齐国其庶几乎！”　　他日，见于王曰：“王尝语庄子以好乐，有诸？”　　王变乎色，曰：“寡人非能好先王之乐也，直好世俗之乐耳。\n”　　曰：“王之好乐甚，则齐其庶几乎！今之乐犹古之乐也。\n”　　曰：“可得闻与？”　　曰：“独乐乐，与人乐乐，孰乐？”　　曰：“不若与人。\n”　　曰：“与少乐乐，与众乐乐，孰乐？”　　曰：“不若与众。\n”　　“臣请为王言乐。\n今王鼓乐于此，百姓闻王钟鼓之声、管籥之音，举疾首蹩頞而相告曰：‘吾王之好鼓乐，夫何使我至于此极也，父子不相见，兄弟妻子离散。\n’今王畋猎于此，百姓闻王车马之音，见羽旄之美，举疾首蹩頞而相告曰：‘吾王之好田猎，夫何使我至于此极也？父子不相见，兄弟妻子离散。\n’此无他，不与民同乐也。\n　　“今王鼓乐于此，百姓闻王钟鼓之声、管籥之音，举欣欣然有喜色而相告曰：‘吾王庶几无疾病与，何以能鼓乐也？’今王田猎于此，百姓闻王车马之音，见羽旄之美，举欣欣然有喜色而相告曰：‘吾王庶几无疾病与，何以能田猎也？’此无他，与民同乐也。\n今王与百姓同乐，则王矣！”"},
{"title": "范雎说秦王", "author": "佚名", "dynasty": "先秦", "content": "范雎至秦，王庭迎，谓范雎曰：“寡人宜以身受令久矣。\n今者义渠之事急，寡人日自请太后。\n今义渠之事已，寡人乃得以身受命。\n躬窃闵然不敏。\n”敬执宾主之礼，范雎辞让。\n　　是日见范雎，见者无不变色易容者。\n秦王屏左右，宫中虚无人，秦王跪而请曰：“先生何以幸教寡人？”范雎曰：“唯唯。\n”有间，秦王复请，范雎曰：“唯唯。\n”若是者三。\n　　秦王跽曰：“先生不幸教寡人乎？”　　范雎谢曰：“非敢然也。\n臣闻始时吕尚之遇文王也，身为渔父而钓于渭阳之滨耳。\n若是者，交疏也。\n已一说而立为太师，载与俱归者，其言深也。\n故文王果收功于吕尚，卒擅天下而身立为帝王。\n即使文王疏吕望而弗与深言，是周无天子之德，而文、武无与成其王也。\n今臣，羇旅之臣也，交疏于王，而所愿陈者，皆匡君臣之事，处人骨肉之间。\n愿以陈臣之陋忠，而未知王心也，所以王三问而不对者是也。\n臣非有所畏而不敢言也，知今日言之于前，而明日伏诛于后，然臣弗敢畏也。\n大王信行臣之言，死不足以为臣患，亡不足以为臣忧，漆身而为厉，被发而为狂，不足以为臣耻。\n五帝之圣而死，三王之仁而死，五伯之贤而死，乌获之力而死，奔、育之勇焉而死。\n死者，人之所必不免也。\n处必然之势，可以少有补于秦，此臣之所大愿也，臣何患乎？伍子胥橐载而出昭关，夜行而昼伏，至于蔆水，无以饵其口，坐行蒲伏，乞食于吴市，卒兴吴国，阖庐为霸。\n使臣得进谋如伍子胥，加之以幽囚，终身不复见，是臣说之行也，臣何忧乎？箕子、接舆，漆身而为厉，被发而为狂，无益于殷、楚。\n使臣得同行于箕子、接舆，漆身可以补所贤之主，是臣之大荣也，臣又何耻乎？臣之所恐者，独恐臣死之后，天下见臣尽忠而身蹶也，是以杜口裹足，莫肯即秦耳。\n足下上畏太后之严，下惑奸臣之态，居深宫之中，不离保傅之手，终身闇惑，无与照奸，大者宗庙灭覆，小者身以孤危。\n此臣之所恐耳！若夫穷辱之事，死亡之患，臣弗敢畏也。\n臣死而秦治，贤于生也。\n”　　秦王跽曰：“先生是何言也！夫秦国僻远，寡人愚不肖，先生乃幸至此，此天以寡人慁先生，而存先王之庙也。\n寡人得受命于先生，此天所以幸先王而不弃其孤也。\n先生奈何而言若此！事无大小，上及太后，下至大臣，愿先生悉以教寡人，无疑寡人也。\n”范雎再拜，秦王亦再拜。"},
{"title": "长歌行", "author": "陆机", "dynasty": "魏晋", "content": "逝矣经天日，悲哉带地川。\n寸阴无停晷，尺波岂徒旋。\n年往迅劲矢，时来亮急弦。\n远期鲜克及，盈数固希全。\n容华夙夜零，体泽坐自捐。\n兹物苟难停，吾寿安得延。\n俛仰逝将过，倏忽几何间。\n慷慨亦焉诉，天道良自然。\n但恨功名薄，竹帛无所宣。\n迨及岁未暮，长歌乘我闲。"},
{"title": "人皆有不忍之心", "author": "孟子", "dynasty": "先秦", "content": "孟子曰：“人皆有不忍人之心。\n先王有不忍人之心，斯有不忍人之政矣。\n以不忍人之心，行不忍人之政，治天下可运之掌上。\n所以谓人皆有不忍人之心者，今人乍见孺子将入于井，皆有怵惕恻隐之心－－非所以内交于孺子之父母也，非所以要誉于乡党朋友也，非恶其声而然也。\n由是观之，无恻隐之心，非人也；无羞恶之心，非人也；无辞让之心，非人也；无是非之心，非人也。\n恻隐之心，仁之端也；羞恶之心，义之端也；辞让之心，礼之端也；是非之心，智之端也。\n人之有是四端也，犹其有四体也。\n有是四端而自谓不能者，自贼者也；谓其君不能者，贼其君者也。\n凡有四端于我者，知皆扩而充之矣，若火之始然，泉之始达。\n苟能充之，足以保四海；苟不充之，不足以事父母。\n”"},
{"title": "柳毅传", "author": "李朝威", "dynasty": "唐代", "content": "仪凤中，有儒生柳毅者，应举下第，将还湘滨。\n念乡人有客于泾阳者，遂往告别。\n至六七里，鸟起马惊，疾逸道左。\n又六七里，乃止。\n见有妇人，牧羊于道畔。\n毅怪视之，乃殊色也。\n然而蛾脸不舒，巾袖无光，凝听翔立，若有所伺。\n毅诘之曰：“子何苦而自辱如是？”妇始楚而谢，终泣而对曰：“贱妾不幸，今日见辱问于长者。\n然而恨贯肌骨，亦何能愧避？幸一闻焉。\n妾，洞庭龙君小女也。\n父母配嫁泾川次子，而夫婿乐逸，为婢仆所惑，日以厌薄。\n既而将诉于舅姑，舅姑爱其子，不能御。\n迨诉频切，又得罪舅姑。\n舅姑毁黜以至此。\n”言讫，歔欷流涕，悲不自胜。\n又曰：“洞庭于兹，相远不知其几多也？长天茫茫，信耗莫通。\n心目断尽，无所知哀。\n闻君将还吴，密通洞庭。\n或以尺书寄托侍者，未卜将以为可乎？”毅曰：“吾义夫也。\n闻子之说，气血俱动，恨无毛羽，不能奋飞，是何可否之谓乎！然而洞庭深水也。\n吾行尘间，宁可致意耶？惟恐道途显晦，不相通达，致负诚托，又乖恳愿。\n子有何术可导我邪？”女悲泣且谢，曰：“负载珍重，不复言矣。\n脱获回耗，虽死必谢。\n君不许，何敢言。\n既许而问，则洞庭之与京邑，不足为异也。\n”毅请闻之。\n女曰：“洞庭之阴，有大橘树焉，乡人谓之‘社橘’。\n君当解去兹带，束以他物。\n然后叩树三发，当有应者。\n因而随之，无有碍矣。\n幸君子书叙之外，悉以心诚之话倚托，千万无渝！”毅曰：“敬闻命矣。\n”女遂于襦间解书，再拜以进。\n东望愁泣，若不自胜。\n毅深为之戚，乃致书囊中，因复谓曰：“吾不知子之牧羊，何所用哉？神岂宰杀乎？”女曰：“非羊也，雨工也。\n”“何为雨工？”曰：“雷霆之类也。\n”毅顾视之，则皆矫顾怒步，饮龁甚异，而大小毛角，则无别羊焉。\n毅又曰：“吾为使者，他日归洞庭，幸勿相避。\n”女曰：“宁止不避，当如亲戚耳。\n”语竟，引别东去。\n不数十步，回望女与羊，俱亡所见矣。\n　　其夕，至邑而别其友，月余到乡，还家，乃访友于洞庭。\n洞庭之阴，果有社橘。\n遂易带向树，三击而止。\n俄有武夫出于波问，再拜请曰：“贵客将自何所至也？”毅不告其实，曰：“走谒大王耳。\n”武夫揭水止路，引毅以进。\n谓毅曰：“当闭目，数息可达矣。\n”毅如其言，遂至其宫。\n始见台阁相向，门户千万，奇草珍木，无所不有.夫乃止毅，停于大室之隅，曰：“客当居此以俟焉。\n”毅曰：“此何所也？”夫曰：“此灵虚殿也。\n”谛视之，则人间珍宝毕尽于此。\n柱以白璧，砌以青玉，床以珊瑚，帘以水精，雕琉璃于翠楣，饰琥珀于虹栋。\n奇秀深杳，不可殚言。\n然而王久不至。\n毅谓夫曰：“洞庭君安在哉？”曰：“吾君方幸玄珠阁，与太阳道士讲《火经》，少选当毕。\n”毅曰：“何谓《火经》？”夫曰：“吾君，龙也。\n龙以水为神，举一滴可包陵谷。\n道士，乃人也。\n人以火为神圣，发一灯可燎阿房。\n然而灵用不同，玄化各异。\n太阳道士精于人理，吾君邀以听焉。\n”语毕而宫门辟，景从云合，而见一人，披紫衣，执青玉。\n夫跃曰：“此吾君也！”乃至前以告之。\n　　君望毅而问曰：“岂非人间之人乎？”对曰：“然。\n”毅而设拜，君亦拜，命坐于灵虚之下。\n谓毅曰：“水府幽深，寡人暗昧，夫子不远千里，将有为乎？”毅曰：“毅，大王之乡人也。\n长于楚，游学于秦。\n昨下第，闲驱泾水右涘，见大王爱女牧羊于野，风鬟雨鬓，所不忍睹。\n毅因诘之，谓毅曰：‘为夫婿所薄，舅姑不念，以至于此’。\n悲泗淋漓，诚怛人心。\n遂托书于毅。\n毅许之，今以至此。\n”因取书进之。\n洞庭君览毕，以袖掩面而泣曰：“老父之罪，不能鉴听，坐贻聋瞽，使闺窗孺弱，远罹构害。\n公，乃陌上人也，而能急之。\n幸被齿发，何敢负德！”词毕，又哀咤良久。\n左右皆流涕。\n时有宦人密侍君者，君以书授之，令达宫中。\n须臾，宫中皆恸哭。\n君惊，谓左右曰：“疾告宫中，无使有声，恐钱塘所知。\n”毅曰：“钱塘，何人也？”曰：“寡人之爱弟，昔为钱塘长，今则致政矣。\n”毅曰：“何故不使知？”曰：“以其勇过人耳。\n昔尧遭洪水九年者，乃此子一怒也。\n近与天将失意，塞其五山。\n上帝以寡人有薄德于古今，遂宽其同气之罪。\n然犹縻系于此，故钱塘之人日日候焉。\n”语未毕，而大声忽发，天拆地裂。\n宫殿摆簸，云烟沸涌。\n俄有赤龙长千余尺，电目血舌，朱鳞火鬣，项掣金锁，锁牵玉柱。\n千雷万霆，激绕其身，霰雪雨雹，一时皆下。\n乃擘青天而飞去。\n毅恐蹶仆地。\n君亲起持之曰：“无惧，固无害。\n”毅良久稍安，乃获自定。\n因告辞曰：“愿得生归，以避复来。\n”君曰：“必不如此。\n其去则然，其来则不然，幸为少尽缱绻。\n”因命酌互举，以款人事。\n　　俄而祥风庆云，融融恰怡，幢节玲珑，箫韶以随。\n红妆千万，笑语熙熙。\n中有一人，自然蛾眉，明珰满身，绡縠参差。\n迫而视之，乃前寄辞者。\n然若喜若悲，零泪如丝。\n须臾，红烟蔽其左，紫气舒其右，香气环旋，入于宫中。\n君笑谓毅曰：“泾水之囚人至矣。\n”君乃辞归宫中。\n须臾，又闻怨苦，久而不已。\n有顷，君复出，与毅饮食。\n又有一人，披紫裳，执青玉，貌耸神溢，立于君左。\n君谓毅曰：“此钱塘也。\n”毅起，趋拜之。\n钱塘亦尽礼相接，谓毅曰：“女侄不幸，为顽童所辱。\n赖明君子信义昭彰，致达远冤。\n不然者，是为泾陵之土矣。\n飨德怀恩，词不悉心。\n”毅撝退辞谢，俯仰唯唯。\n然后回告兄曰：“向者辰发灵虚，巳至泾阳，午战于彼，未还于此。\n中间驰至九天，以告上帝。\n帝知其冤，而宥其失。\n前所谴责，因而获免。\n然而刚肠激发，不遑辞候，惊扰宫中，复忤宾客。\n愧惕惭惧，不知所失。\n”因退而再拜。\n君曰：“所杀几何？”曰：“六十万。\n”“伤稼乎？”曰：“八百里。\n”无情郎安在？”曰：“食之矣。\n”君怃然曰：“顽童之为是心也，诚不可忍，然汝亦太草草。\n赖上帝显圣，谅其至冤。\n不然者，吾何辞焉？从此以去，勿复如是。\n”钱塘君复再拜。\n是夕，遂宿毅于凝光殿。\n　　明日，又宴毅于凝碧宫。\n会友戚，张广乐，具以醪醴，罗以甘洁。\n初，笳角鼙鼓，旌旗剑戟，舞万夫于其右。\n中有一夫前曰：“此《钱塘破阵乐》。\n”旌杰气，顾骤悍栗。\n座客视之，毛发皆竖。\n复有金石丝竹，罗绮珠翠，舞千女于其左，中有一女前进曰：“此《贵主还宫乐》。\n”清音宛转，如诉如慕，坐客听下，不觉泪下。\n二舞既毕，龙君大悦。\n锡以纨绮，颁于舞人，然后密席贯坐，纵酒极娱。\n酒酣，洞庭君乃击席而歌曰：“大天苍苍兮，大地茫茫，人各有志兮，何可思量，狐神鼠圣兮，薄社依墙。\n雷霆一发兮，其孰敢当？荷贞人兮信义长，令骨肉兮还故乡，齐言惭愧兮何时忘！”洞庭君歌罢，钱塘君再拜而歌曰：“上天配合兮，生死有途。\n此不当妇兮，彼不当夫。\n腹心辛苦兮，泾水之隅。\n风霜满鬓兮，雨雪罗襦。\n赖明公兮引素书，令骨肉兮家如初。\n永言珍重兮无时无。\n”钱塘君歌阕，洞庭君俱起，奉觞于毅。\n毅踧踖而受爵，饮讫，复以二觞奉二君，乃歌曰：“碧云悠悠兮，泾水东流。\n伤美人兮，雨泣花愁。\n尺书远达兮，以解君忧。\n哀冤果雪兮，还处其休。\n荷和雅兮感甘羞。\n山家寂寞兮难久留。\n欲将辞去兮悲绸缪。\n”歌罢，皆呼万岁。\n洞庭君因出碧玉箱，贮以开水犀；钱塘君复出红珀盘，贮以照夜玑：皆起进毅，毅辞谢而受。\n然后宫中之人，咸以绡彩珠璧，投于毅侧。\n重叠焕赫，须臾埋没前后。\n毅笑语四顾，愧谢不暇。\n洎酒阑欢极，毅辞起，复宿于凝光殿。\n　　翌日，又宴毅于清光阁。\n钱塘因酒作色，踞谓毅曰：“不闻猛石可裂不可卷，义士可杀不可羞耶？愚有衷曲，欲一陈于公。\n如可，则俱在云霄；如不可，则皆夷粪壤。\n足下以为何如哉？”毅曰：“请闻之。\n”钱塘曰：“泾阳之妻，则洞庭君之爱女也。\n淑性茂质，为九姻所重。\n不幸见辱于匪人，今则绝矣。\n将欲求托高义，世为亲戚，使受恩者知其所归，怀爱者知其所付，岂不为君子始终之道者？”毅肃然而作，欻然而笑曰：“诚不知钱塘君孱困如是！毅始闻跨九州，怀五岳，泄其愤怒；复见断金锁，掣玉柱，赴其急难。\n毅以为刚决明直，无如君者。\n盖犯之者不避其死，感之者不爱其生，此真丈夫之志。\n奈何萧管方洽，亲宾正和，不顾其道，以威加人？岂仆人素望哉！若遇公于洪波之中，玄山之间，鼓以鳞须，被以云雨，将迫毅以死，毅则以禽兽视之，亦何恨哉！今体被衣冠，坐谈礼义，尽五常之志性，负百行怖之微旨，虽人世贤杰，有不如者，况江河灵类乎？而欲以蠢然之躯，悍然之性，乘酒假气，将迫于人，岂近直哉！且毅之质，不足以藏王一甲之间。\n然而敢以不伏之心，胜王不道之气。\n惟王筹之！”钱塘乃逡巡致谢曰：“寡人生长宫房，不闻正论。\n向者词述疏狂，妄突高明。\n退自循顾，戾不容责。\n幸君子不为此乖问可也。\n”其夕，复饮宴，其乐如旧。\n毅与钱塘遂为知心友。\n　　明日，毅辞归。\n洞庭君夫人别宴毅于潜景殿，男女仆妾等悉出预会。\n夫人泣谓毅曰：“骨肉受君子深恩，恨不得展愧戴，遂至睽别。\n”使前泾阳女当席拜毅以致谢。\n夫人又曰：“此别岂有复相遇之日乎？”毅其始虽不诺钱塘之情，然当此席，殊有叹恨之色。\n宴罢，辞别，满宫凄然。\n赠遗珍宝，怪不可述。\n毅于是复循途出江岸，见从者十余人，担囊以随，至其家而辞去。\n毅因适广陵宝肆，鬻其所得。\n百未发一，财已盈兆。\n故淮右富族，咸以为莫如。\n遂娶于张氏，亡。\n又娶韩氏。\n数月，韩氏又亡。\n徙家金陵。\n常以鳏旷多感，或谋新匹。\n有媒氏告之曰：“有卢氏女，范阳人也。\n父名曰浩，尝为清流宰。\n晚岁好道，独游云泉，今则不知所在矣。\n母曰郑氏。\n前年适清河张氏，不幸而张夫早亡。\n母怜其少，惜其慧美，欲择德以配焉。\n不识何如？”毅乃卜日就礼。\n既而男女二姓俱为豪族，法用礼物，尽其丰盛。\n金陵之士，莫不健仰。\n居月余，毅因晚入户，视其妻，深觉类于龙女，而艳逸丰厚，则又过之。\n因与话昔事。\n妻谓毅曰：“人世岂有如是之理乎？”　　经岁余，有一子。\n毅益重之。\n既产，逾月，乃秾饰换服，召毅于帘室之间，笑谓毅曰：“君不忆余之于昔也？”毅曰：“夙为姻好，何以为忆？”妻曰：“余即洞庭君之女也。\n泾川之冤，君使得白。\n衔君之恩，誓心求报。\n洎钱塘季父论亲不从，遂至睽违。\n天各一方，不能相问。\n父母欲配嫁于濯锦小儿某。\n遂闭户剪发，以明无意。\n虽为君子弃绝，分见无期。\n而当初之心，死不自替。\n他日父母怜其志，复欲驰白于君子。\n值君子累娶，当娶于张，已而又娶于韩。\n迨张、韩继卒，君卜居于兹，故余之父母乃喜余得遂报君之意。\n今日获奉君子，咸善终世，死无恨矣。\n”因呜咽，泣涕交下。\n对毅曰：“始不言者，知君无重色之心。\n今乃言者，知君有感余之意。\n妇人匪薄，不足以确厚永心，故因君爱子，以托相生。\n未知君意如何？愁惧兼心，不能自解。\n君附书之日，笑谓妾曰：‘他日归洞庭，慎无相避。\n’诚不知当此之际，君岂有意于今日之事乎？其后季父请于君，君固不许。\n君乃诚将不可邪，抑忿然邪？君其话之。\n”毅曰：“似有命者。\n仆始见君子，长泾之隅，枉抑憔悴，诚有不平之志。\n然自约其心者，达君之冤，余无及也。\n以言‘慎无相避’者，偶然耳，岂有意哉。\n洎钱塘逼迫之际，唯理有不可直，乃激人之怒耳。\n夫始以义行为之志，宁有杀其婿而纳其妻者邪？一不可也。\n某素以操真为志尚，宁有屈于己而伏于心者乎？二不可也。\n且以率肆胸臆，酬酢纷纶，唯直是图，不遑避害。\n然而将别之日。\n见君有依然之容，心甚恨之。\n终以人事扼束，无由报谢。\n吁，今日，君，卢氏也，又家于人间。\n则吾始心未为惑矣。\n从此以往，永奉欢好，心无纤虑也。\n”妻因深感娇泣，良久不已。\n有顷，谓毅曰：“勿以他类，遂为无心，固当知报耳。\n夫龙寿万岁，今与君同之。\n水陆无往不适。\n君不以为妄也。\n”毅嘉之曰：“吾不知国客乃复为神仙之饵！”。\n乃相与觐洞庭。\n既至，而宾主盛礼，不可具纪。\n　　后居南海仅四十年，其邸第、舆马、珍鲜、服玩，虽侯伯之室，无以加也。\n毅之族咸遂濡泽。\n以其春秋积序，容状不衰。\n南海之人，靡不惊异。\n　　洎开元中，上方属意于神仙之事，精索道术。\n毅不得安，遂相与归洞庭。\n凡十余岁，莫知其迹。\n　　至开元末，毅之表弟薛嘏为京畿令，谪官东南。\n经洞庭，晴昼长望，俄见碧山出于远波。\n舟人皆侧立，曰：“此本无山，恐水怪耳。\n”指顾之际，山与舟相逼，乃有彩船自山驰来，迎问于嘏。\n其中有一人呼之曰：“柳公来候耳。\n”嘏省然记之，乃促至山下，摄衣疾上。\n山有宫阙如人世，见毅立于宫室之中，前列丝竹，后罗珠翠，物玩之盛，殊倍人间。\n毅词理益玄，容颜益少。\n初迎嘏于砌，持嘏手曰：“别来瞬息，而发毛已黄。\n”嘏笑曰：“兄为神仙，弟为枯骨，命也。\n”毅因出药五十丸遗嘏，曰：“此药一丸，可增一岁耳。\n岁满复来，无久居人世以自苦也。\n”欢宴毕，嘏乃辞行。\n自是已后，遂绝影响。\n嘏常以是事告于人世。\n殆四纪，嘏亦不知所在。\n　　陇西李朝威叙而叹曰：“五虫之长，必以灵者，别斯见矣。\n人，裸也，移信鳞虫。\n洞庭含纳大直，钱塘迅疾磊落，宜有承焉。\n嘏咏而不载，独可邻其境。\n愚义之，为斯文。\n”"},
{"title": "兼爱", "author": "墨子", "dynasty": "先秦", "content": "子墨子言曰：“仁人之所以为事者，必兴天下之利，除去天下之害，以此为事者也。\n”然则天下之利何也？天下之害何也？子墨子言曰：“今若国之与国之相攻，家之与家之相篡，人之与人之相贼，君臣不惠忠，父子不慈孝，兄弟不和调，此则天下之害也。\n”　　然则察此害亦何用生哉？以不相爱生邪？子墨子言：“以不相爱生。\n今诸侯独知爱其国，不爱人之国，是以不惮举其国以攻人之国。\n今家主独知爱其家，而不爱人之家，是以不惮举其家以篡人之家。\n今人独知爱其身，不爱人之身，是以不惮举其身以贼人之身。\n是故诸侯不相爱则必野战，家主不相爱则必相篡，人与人不相爱则必相贼，君臣不相爱则不惠忠，父子不相爱则不慈孝，兄弟不相爱则不和调。\n天下之人皆不相爱，强必执弱，富必侮贫，贵必敖贱，诈必欺愚。\n凡天下祸篡怨恨，其所以起者，以不相爱生也，是以仁者非之。\n”　　既以非之，何以易之？子墨子言曰：“以兼相爱、交相利之法易之。\n”然则兼相爱、交相利之法将奈何哉？子墨子言：“视人之国若视其国，视人之家若视其家，视人之身若视其身。\n是故诸侯相爱则不野战，家主相爱则不相篡，人与人相爱则不相贼，君臣相爱则惠忠，父子相爱则慈孝，兄弟相爱则和调。\n天下之人皆相爱，强不执弱，众不劫寡，富不侮贫，贵不敖贱，诈不欺愚。\n凡天下祸篡怨恨可使毋起者，以相爱生也，是以仁者誉之。\n”　　然而今天下之士君子曰：“然，乃若兼则善矣。\n虽然，天下之难物于故也。\n”子墨子言曰：“天下之士君子特不识其利、辩其故也。\n今若夫攻城野战、杀身为名，此天下百姓之所皆难也，苟君说之，则士众能为之。\n况于兼相爱、交相利，则与此异！夫爱人者，人必从而爱之；利人者，人必从而利之；恶人者，人必从而恶之；害人者，人必从而害之。\n此何难之有？特上弗以为政、士不以为行故也。\n昔者晋文公好士之恶衣，故文公之臣皆牂羊之裘，韦以带剑，练帛之冠，入以见于君，出以践于朝。\n是其故何也？君说之，故臣为之也。\n昔者楚灵王好士细要，故灵王之臣皆以一饭为节，胁息然后带，扶墙然后起。\n比期年，朝有黧黑之色。\n是其故何也？君说之，故臣能之也。\n昔越王句践好士之勇，教驯其臣，私令人焚舟失火，试其士曰：‘越国之宝尽在此！’越王亲自鼓其士而进之。\n士闻鼓音，破碎乱行，蹈火而死者左右百人有余，越王击金而退之。\n”是故子墨子言曰：“乃若夫少食恶衣、杀身而为名，此天下百姓之所皆难也，若苟君说之，则众能为之，况兼相爱、交相利与此异矣。\n夫爱人者，人亦从而爱之；利人者，人亦从而利之；恶人者，人亦从而恶之；害人者，人亦从而害之。\n此何难之有焉？特士不以为政而士不以为行故也。\n”"},
{"title": "芳树", "author": "李爽", "dynasty": "南北朝", "content": "芳树千株发，摇荡三阳时。\n气软来风易，枝繁度鸟迟。\n春至花如锦，夏近叶成帷。\n欲寄边城客，路远谁能持。"},
{"title": "九思", "author": "王逸", "dynasty": "两汉", "content": "逢尤悲兮愁，哀兮忧！天生我兮当闇时，被诼谮兮虚获尤。\n心烦憒兮意无聊，严载驾兮出戏游。\n周八极兮历九州，求轩辕兮索重华。\n世既卓兮远眇眇，握佩玖兮中路躇。\n羡咎繇兮建典谟，懿风后兮受瑞图。\n愍余命兮遭六极，委玉质兮於泥涂。\n遽傽遑兮驱林泽，步屏营兮行丘阿。\n车軏折兮马虺颓，惷怅立兮涕滂沱。\n思丁文兮圣明哲，哀平差兮迷谬愚。\n吕傅举兮殷周兴，忌嚭专兮郢吴虚。\n仰长叹兮气噎结，悒殟绝兮咶复苏。\n虎兕争兮於廷中，豺狼斗兮我之隅。\n云雾会兮日冥晦，飘风起兮扬尘埃。\n走鬯罔兮乍东西，欲窜伏兮其焉如？念灵闺兮隩重深，原竭节兮隔无由。\n望旧邦兮路逶随，忧心悄兮志勤劬。\n魂茕茕兮不遑寐，目眽眽兮寤终朝。\n怨上令尹兮謷謷，群司兮譨譨。\n哀哉兮淈淈，上下兮同流。\n菽藟兮蔓衍，芳虈兮挫枯。\n硃紫兮杂乱，曾莫兮别诸。\n倚此兮岩穴，永思兮窈悠。\n嗟怀兮眩惑，用志兮不昭。\n将丧兮玉斗，遗失兮钮枢。\n我心兮煎熬，惟是兮用忧。\n进恶兮九旬，复顾兮彭务。\n拟斯兮二踪，未知兮所投。\n谣吟兮中野，上察兮璇玑。\n大火兮西睨，摄提兮运低。\n雷霆兮硠磕，雹霰兮霏霏。\n奔电兮光晃，凉风兮怆悽。\n鸟兽兮惊骇，相从兮宿栖。\n鸳鸯兮噰噰，狐狸兮徾徾。\n哀吾兮介特，独处兮罔依。\n蝼蛄兮鸣东，蟊蠽兮号西。\n蛓缘兮我裳，蠋入兮我怀。\n虫豸兮夹余，惆怅兮自悲。\n伫立兮忉怛，心结縎兮折摧。\n疾世周徘徊兮汉渚，求水神兮灵女。\n嗟此国兮无良，媒女诎兮謰謱。\n鴳雀列兮譁讙，鸲鹆鸣兮聒余。\n抱昭华兮宝璋，欲衒鬻兮莫取。\n言旋迈兮北徂，叫我友兮配耦。\n日阴曀兮未光，阒睄窕兮靡睹。\n纷载驱兮高驰，将谘询兮皇羲。\n遵河皋兮周流，路变易兮时乖。\n濿沧海兮东游，沐盥浴兮天池。\n访太昊兮道要，云靡贵兮仁义。\n志欣乐兮反征，就周文兮邠歧。\n秉玉英兮结誓，日欲暮兮心悲。\n惟天禄兮不再，背我信兮自违。\n逾陇堆兮渡漠，过桂车兮合黎。\n赴昆山兮馽騄，从邛遨兮栖迟。\n吮玉液兮止渴，齧芝华兮疗饥。\n居嵺廓兮尠畴，远梁昌兮几迷。\n望江汉兮濩渃，心紧絭兮伤怀。\n时昢昢兮且旦，尘莫莫兮未晞。\n忧不暇兮寝食，吒增叹兮如雷。\n悯上哀世兮睩睩，諓諓兮嗌喔。\n众多兮阿媚，骪靡兮成俗。\n贪枉兮党比，贞良兮茕独。\n鹄窜兮枳棘，鹈集兮帷幄。\n罽蕠兮青葱，槁本兮萎落。\n睹斯兮伪惑，心为兮隔错。\n逡巡兮圃薮，率彼兮畛陌。\n川谷兮渊渊，山阜兮峉峉。\n丛林兮崟崟，株榛兮岳岳。\n霜雪兮漼溰，冰冻兮洛泽。\n东西兮南北，罔所兮归薄。\n庇廕兮枯树，匍匐兮岩石。\n蜷跼兮寒局数，独处兮志不申。\n年齿尽兮命迫促，魁垒挤摧兮常困辱。\n含忧强老兮愁无乐，须发苎悴兮顠鬓白。\n思灵泽兮一膏沐，怀兰英兮把琼若，待天明兮立踯躅。\n云蒙蒙兮电鯈烁，孤雌惊兮鸣呴呴。\n思怫郁兮肝切剥，忿悁悒兮孰诉告。\n遭厄悼屈子兮遭厄，沉王躬兮湘汨。\n何楚国兮难化，迄于今兮不易。\n士莫志兮羔裘，竞佞谀兮谗阋。\n指正义兮为曲，訿玉璧兮为石。\n殦雕游兮华屋，鵔鸃栖兮柴蔟。\n起奋迅兮奔走，违群小兮謑訽。\n载青云兮上昇，適昭明兮所处。\n蹑天衢兮长驱，踵九阳兮戏荡。\n越云汉兮南济，秣余马兮河鼓。\n云霓纷兮晻翳，参辰回兮颠倒。\n逢流星兮问路，顾我指兮从左。\n俓娵觜兮直驰，御者迷兮失轨。\n遂踢达兮邪造，与日月兮殊道。\n志阏绝兮安如，哀所求兮不耦。\n攀天阶兮下视，见鄢郢兮旧宇。\n意逍遥兮欲归，众秽盛兮沓沓。\n思哽饐兮诘诎，涕流澜兮如雨。\n悼乱嗟嗟兮悲夫，殽乱兮纷挐。\n茅丝兮同综，冠屦兮共絇。\n督万兮侍宴，周邵兮负刍。\n白龙兮见射，灵龟兮执拘。\n仲尼兮困厄，邹衍兮幽囚。\n伊余兮念兹，奔遁兮隐居。\n将升兮高山，上有兮猴猿。\n欲入兮深谷，下有兮虺蛇。\n左见兮鸣鵙，右睹兮呼枭。\n惶悸兮失气，踊跃兮距跳。\n便旋兮中原，仰天兮增叹。\n菅蒯兮楙莽，雚苇兮仟眠。\n鹿蹊兮躖躖，貒貉兮蟫蟫。\n鹯鹞兮轩轩，鹑鹌兮甄甄。\n哀我兮寡独，靡有兮齐伦。\n意欲兮沉吟，迫日兮黄昏。\n玄鹤兮高飞，曾逝兮青冥。\n鶬鶊兮喈喈，山鹊兮嚶嚶。\n鸿鸬兮振翅，归雁兮于征。\n吾志兮觉悟，怀我兮圣京。\n垂屣兮将起，跓俟兮硕明。\n伤时惟昊天兮昭灵，阳气发兮清明。\n风習習兮和暖，百草萌兮华荣。\n堇荼茂兮扶疏，蘅芷彫兮莹嫇。\n愍贞良兮遇害，将夭折兮碎糜。\n时混混兮浇饡，哀当世兮莫知。\n览往昔兮俊彦，亦诎辱兮系纍。\n管束缚兮桎梏，百贸易兮传卖。\n遭桓缪兮识举，才德用兮列施。\n且从容兮自慰，玩琴书兮游戏。\n迫中国兮迮陿，吾欲之兮九夷。\n超五岭兮嵯峨，观浮石兮崔嵬。\n陟丹山兮炎野，屯余车兮黄支。\n就祝融兮稽疑，嘉己行兮无为。\n乃回朅兮北逝，遇神孈兮宴娭。\n欲静居兮自娱，心愁慼兮不能。\n放余辔兮策驷，忽飙腾兮浮云。\n蹠飞杭兮越海，从安期兮蓬莱。\n缘天梯兮北上，登太一兮玉台。\n使素女兮鼓簧，乘戈和兮讴谣。\n声噭誂兮清和，音晏衍兮要婬。\n咸欣欣兮酣乐，余眷眷兮独悲。\n顾章华兮太息，志恋恋兮依依。\n哀岁旻天兮清凉，玄气兮高朗。\n北风兮潦洌，草木兮苍唐。\n蛜蚗兮噍噍，蝍蛆兮穰穰。\n岁忽忽兮惟暮，余感时兮悽怆。\n伤俗兮泥浊，矇蔽兮不章。\n宝彼兮沙砾，捐此兮夜光。\n椒瑛兮湟汙，葈耳兮充房。\n摄衣兮缓带，操我兮墨阳。\n昇车兮命仆，将驰兮四荒。\n下堂兮见虿，出门兮触螽。\n巷有兮蚰蜓，邑多兮螳螂。\n睹斯兮嫉贼，心为兮切伤。\n俛念兮子胥，仰怜兮比干。\n投剑兮脱冕，龙屈兮蜿蟤。\n潜藏兮山泽，匍匐兮丛攒。\n窥见兮溪涧，流水兮沄沄。\n鼋鼍兮欣欣，鱣鲇兮延延。\n群行兮上下，骈罗兮列陈。\n自恨兮无友，特处兮茕茕。\n冬夜兮陶陶，雨雪兮冥冥。\n神光兮颎颎，鬼火兮荧荧。\n修德兮困控，愁不聊兮遑生。\n忧纡兮郁郁，恶所兮写情。\n守志陟玉峦兮逍遥，览高冈兮峣峣。\n桂树列兮纷敷，吐紫华兮布条。\n实孔鸾兮所居，今其集兮惟鸮。\n乌鹊惊兮哑哑，余顾盼兮怊怊。\n彼日月兮闇昧，障覆天兮祲氛。\n伊我后兮不聪，焉陈诚兮效忠。\n摅羽翮兮超俗，游陶遨兮养神。\n乘六蛟兮蜿蝉，遂驰骋兮升云。\n扬彗光兮为旗，秉电策兮为鞭。\n朝晨发兮鄢郢，食时至兮增泉。\n绕曲阿兮北次，造我车兮南端。\n谒玄黄兮纳贽，崇忠贞兮弥坚。\n历九宫兮遍观，睹秘藏兮宝珍。\n就传说兮骑龙，与织女兮合婚。\n举天罼兮掩邪，彀天弧兮射奸。\n随真人兮翱翔，食元气兮长存。\n望太微兮穆穆，睨三阶兮炳分。\n相辅政兮成化，建烈业兮垂勋。\n目瞥瞥兮西没，道遐回兮阻叹。\n志稸积兮未通，怅敞罔兮自怜。\n乱曰：天庭明兮云霓藏，三光朗兮镜万方。\n斥蜥蜴兮进龟龙，策谋从兮翼机衡。\n配稷契兮恢唐功，嗟英俊兮未为双。"},
{"title": "孟子见梁襄王", "author": "孟子及弟子", "dynasty": "先秦", "content": "孟子见梁襄王。\n出，语人曰：“望之不似人君，就之而不见所畏焉。\n　　卒然问曰：‘天下恶乎定？’　　吾对曰：‘定于一。\n’‘孰能一之？’　　对曰：‘不嗜杀人者能一之。\n’　　‘孰能与之？’　　对曰：‘天下莫不与也。\n王知夫苗乎？七八月之间旱，则苗槁矣。\n天油然作云，沛然下雨，则苗浡然兴之矣！其如是，孰能御之？今夫天下之人牧，未有不嗜杀人者也。\n如有不嗜杀人者，则天下之民皆引领而望之矣。\n诚如是也，民归之，由水之就下，沛然谁能御之？’”"},
{"title": "哀时命", "author": "庄忌", "dynasty": "两汉", "content": "哀时命之不及古人兮，夫何予生之不遘时！往者不可扳援兮，徠者不可与期。\n志憾恨而不逞兮，杼中情而属诗。\n夜炯炯而不寐兮，怀隐忧而历兹。\n心郁郁而无告兮，众孰可与深谋！欿愁悴而委惰兮，老冉冉而逮之。\n居处愁以隐约兮，志沉抑而不扬。\n道壅塞而不通兮，江河广而无梁。\n愿至昆仑之悬圃兮，采锺山之玉英。\n揽瑶木之橝枝兮，望阆风之板桐。\n弱水汩其为难兮，路中断而不通。\n势不能凌波以径度兮，又无羽翼而高翔。\n然隐悯而不达兮，独徙倚而彷徉。\n怅惝罔以永思兮，心纡轸而增伤。\n倚踌躇以淹留兮，日饥馑而绝粮。\n廓抱景而独倚兮，超永思乎故乡。\n廓落寂而无友兮，谁可与玩此遗芳？白日晼晼其將入兮，哀余寿之弗将。\n车既弊而马罢兮，蹇邅徊而不能行。\n身既不容于浊世兮，不知进退之宜当。\n冠崔嵬而切云兮，剑淋离而从横。\n衣摄叶以储与兮，左袪挂于榑桑；右衽拂于不周兮，六合不足以肆行。\n上同凿枘于伏戏兮，下合矩矱于虞唐。\n原尊节而式高兮，志犹卑夫禹汤。\n虽知困其不改操兮，终不以邪枉害方。\n世并举而好朋兮，壹斗斛而相量。\n众比周以肩迫兮，贤者远而隐藏。\n为凤皇作鹑笼兮，虽翕翅其不容。\n灵皇其不寤知兮，焉陈词而效忠。\n俗嫉妒而蔽贤兮，孰知余之从容？愿舒志而抽冯兮，庸讵知其吉凶？璋珪杂于甑窐兮，陇廉与孟娵同宫。\n举世以为恆俗兮，固将愁苦而终穷。\n幽独转而不寐兮，惟烦懑而盈匈。\n魂眇眇而驰骋兮，心烦冤之忡忡。\n志欿憾而不憺兮，路幽昧而甚难。\n塊独守此曲隅兮，然欿切而永叹。\n愁修夜而宛转兮，气涫沸其若波。\n握剞劂而不用兮，操规矩而无所施。\n骋骐骥于中庭兮，焉能极夫远道？置援狖于棂槛兮，夫何以责其捷巧？驷跛鳖而上山兮，吾固知其不能陞。\n释管晏而任臧获兮，何权衡之能称？箟簬杂于黀蒸兮，机蓬矢以射革。\n负檐荷以丈尺兮，欲伸要而不可得。\n外迫胁于机臂兮，上牵联于矰隿。\n肩倾侧而不容兮，固陿腹而不得息。\n务光自投于深渊兮，不获世之尘垢。\n孰魁摧之可久兮，愿退身而穷处。\n凿山楹而为室兮，下被衣于水渚。\n雾露濛濛其晨降兮，云依斐而承宇。\n虹霓纷其朝霞兮，夕淫淫而淋雨。\n怊茫茫而无归兮，怅远望此旷野。\n下垂钓于溪谷兮，上要求于仙者。\n与赤松而结友兮，比王侨而为耦。\n使枭杨先导兮，白虎为之前後。\n浮云雾而入冥兮，骑白鹿而容与。\n魂眐眐以寄独兮，汨徂往而不归。\n处卓卓而日远兮，志浩荡而伤怀。\n鸾凤翔于苍云兮，故矰缴而不能加。\n蛟龙潜于旋渊兮，身不挂于罔罗。\n知贪饵而近死兮，不如下游乎清波。\n宁幽隐以远祸兮，孰侵辱之可为。\n子胥死而成义兮，屈原沉于汨罗。\n虽体解其不变兮，岂忠信之可化。\n志怦怦而内直兮，履绳墨而不颇。\n执权衡而无私兮，称轻重而不差。\n摡尘垢之枉攘兮，除秽累而反真。\n形体白而质素兮，中皎洁而淑清。\n时猒饫而不用兮，且隐伏而远身。\n聊窜端而匿迹兮，嗼寂默而无声。\n独便悁而烦毒兮，焉发愤而筊抒。\n时暧暧其将罢兮，遂闷叹而无名。\n伯夷死于首阳兮，卒夭隐而不荣。\n太公不遇文王兮，身至死而不得逞。\n怀瑶象而佩琼兮，愿陈列而无正。\n生天坠之若过兮，忽烂漫而无成。\n邪气袭余之形体兮，疾憯怛而萌生。\n原壹见阳春之白日兮，恐不终乎永年。"},
{"title": "李贺小传", "author": "李商隐", "dynasty": "唐代", "content": "京兆杜牧为李长吉集序，状长吉之奇甚尽，世传之。\n长吉姊嫁王氏者，语长吉之事尤备。\n　　长吉细瘦，通眉，长指爪，能苦吟疾书。\n最先为昌黎韩愈所知。\n所与游者，王参元、杨敬之、权璩、崔植辈为密，每旦日出与诸公游，未尝得题然后为诗，如他人思量牵合，以及程限为意。\n恒从小奚奴，骑距驴，背一古破锦囊，遇有所得，即书投囊中。\n及暮归．太夫人使婢受囊出之，见所书多．辄曰：“是儿要当呕出心乃已尔。\n”上灯，与食。\n长吉从婢取书，研墨叠纸足成之，投他囊中。\n非大醉及吊丧日率如此，过亦不复省。\n王、杨辈时复来探取写去。\n长吉往往独骑往还京、洛，所至或时有著，随弃之，故沈子明家所余四卷而已。\n　　长吉将死时，忽昼见一绯衣人，驾赤虬，持一板，书若太古篆或霹雳石文者，云当召长吉。\n长吉了不能读，欻下榻叩头，言：“阿弥老且病，贺不愿去。\n”绯衣人笑曰：“帝成白玉楼，立召君为记。\n天上差乐，不苦也。\n”长吉独泣，边人尽见之。\n少之，长吉气绝。\n常所居窗中，勃勃有烟气，闻行车嘒管之声。\n太夫人急止人哭，待之如炊五斗黍许时，长吉竟死。\n王氏姊非能造作谓长吉者，实所见如此。\n　　呜呼，天苍苍而高也，上果有帝耶?帝果有苑囿、宫室、观阁之玩耶?苟信然，则天之高邈，帝之尊严，亦宜有人物文采愈此世者，何独眷眷于长吉而使其不寿耶?噫，又岂世所谓才而奇者，不独地上少，即天上亦不多耶?长吉生二十七年，位不过奉礼太常，时人亦多排摈毁斥之，又岂才而奇者，帝独重之，而人反不重耶?又岂人见会胜帝耶?"},
{"title": "信陵君窃符救赵", "author": "司马迁", "dynasty": "两汉", "content": "魏公子无忌者，魏昭王少子，而魏安釐王异母弟也。\n昭王薨，安釐王即位，封公子为信陵君。\n　　公子为人，仁而下士，士无贤不肖，皆谦而礼交之，不敢以其富贵骄士。\n士以此方数千里争往归之，致食客三千。\n当是时，诸侯以公子贤，多客，不敢加兵谋魏十余年。\n　　魏有隐士曰侯嬴，年七十，家贫，为大梁夷门监者。\n公子闻之，往请，欲厚遗之。\n不肯受，曰：“臣修身洁行数十年，终不以监门困故而受公子财。\n”公子于是乃置酒，大会宾客。\n坐定，公子从车骑，虚左，自迎夷门侯生。\n侯生摄敝衣冠，直上载公子上坐，不让，欲以观公子。\n公子执辔愈恭。\n侯生又谓公子曰：“臣有客在市屠中，原枉车骑过之。\n”公子引车入市，侯生下，见其客朱亥，俾倪，故久立与其客语，微察公子，公子颜色愈和。\n当是时，魏将相宗室宾客满堂，待公子举酒；市人皆观公子执辔。\n从骑皆窃骂侯生。\n侯生视公子色终不变，乃谢客就车。\n至家，公子引侯生坐上坐，遍赞宾客，宾客皆惊。\n酒酣，公子起，为寿侯生前。\n侯生因谓公子曰：“今日嬴之为公子亦足矣！嬴乃夷门报关者也，而公子亲枉车骑自迎嬴，于众人广坐之中，不宜有所过，今公子故过之。\n嬴欲就公子之名，故久立公子车骑市中，过客，以观公子，公子愈恭。\n市人皆以嬴为小人，而以公子为长者，能下士也。\n　　于是罢酒，侯生遂为上客。\n　　侯生谓公子曰：“臣所过屠者朱亥，此子贤者，世莫能知，故隐屠间耳。\n”公子往，数请之，朱亥故不复谢。\n公子怪之。\n　　魏安釐王二十年，秦昭王已破赵长平军，又进兵围邯郸)公。\n子姊为赵惠文王弟平原君夫人，数遗魏王及公子书，请救语魏。\n魏王使将军晋鄙将十万众救赵。\n秦王使使者告魏王曰：“吾攻赵，旦暮且下，而诸侯敢救赵者，已拔赵，必移兵先击之。\n”魏王恐，使人止晋鄙，留军壁邺，名为救赵，实持两端以观望。\n平原君使者冠盖相属于魏，让魏公子曰：“胜所以自附为婚姻者，以公子之高义，为能急人之困。\n今邯郸旦暮降秦而魏救不至，安在公子能急人之困也！且公子纵轻胜，弃之降秦，独不怜公子姊邪？”公子患之，数请魏王，及宾客辨士说王万端。\n魏王畏秦。\n终不听公子。\n　　公子自度终不能得之于王，计不独生而令赵亡，乃请宾客，约车骑百余乘，欲以客往赴秦军，与赵俱死。\n行过夷门，见侯生，具告所以欲死秦军状。\n辞决而行，侯生曰：“公子勉之矣！老臣不能从。\n”公子行数里，心不快，曰：吾所以待侯生者备矣，天下莫不闻，今吾且死，而侯生曾无一言半辞送我，我岂有所失哉？”复引车还，问侯生。\n侯生笑曰：“臣故知公子之还也。\n”曰：“公子喜士，名闻天下。\n今有难，无他端，而欲赴秦军，譬若以肉投馁虎，何功之有哉？尚安事客？然公子遇臣厚，公子往而臣不送，以是知公子恨之复返也。\n”公子再拜，因问。\n侯生乃屏人间语曰：“嬴闻晋鄙之兵符常在王卧内，而如姬最幸，出入王卧内，力能窃之。\n嬴闻如姬父为人所杀，如姬资之三年，自王以下，欲求报其父仇，莫能得。\n如姬为公子泣，公子使客斩其仇头，敬进如姬。\n如姬之欲为公子死，无所辞，顾未有路耳。\n公子诚一开口请如姬，如姬必许诺，则得虎符夺晋鄙军，北救赵而西却秦，此五霸之伐也。\n”公子从其计，请如姬。\n如姬果盗兵符与公子。\n　　公子行，侯生曰：“将在外，主令有所不受，以便国家。\n公子即合符，而晋鄙不授公子兵，而复请之，事必危矣。\n臣客屠者朱亥可与俱，此人力士。\n晋鄙听，大善；不听，可使击之。\n于是公子泣生曰：“公子畏死邪？何泣也？”公子曰：“晋鄙嚄唶宿将，往恐不听，必当杀之，是以泣耳，岂畏死哉？”于是公子请朱亥。\n朱亥笑曰：“臣乃市井鼓刀屠者，而公子亲数存之，所以不报谢者，以为小礼无所用。\n今公子有急，此乃臣效命之秋也。\n”遂与公子俱。\n公子过谢侯生。\n侯生曰：“臣宜从，老不能，请数公子行日，以至晋鄙军之日北乡自刭，以送公子。\n”公子遂行。\n　　至邺，矫魏王令代晋鄙。\n晋鄙合符，疑之，举手视公子曰：“今吾拥十万之众，屯于境上，国之重任。\n今单车来代之，何如哉？”欲无听。\n朱亥袖四十斤铁椎椎杀晋鄙。\n公子遂将晋鄙军。\n勒兵，下令军中曰：“父子俱在军中，父归。\n兄弟俱在军中，兄归。\n独子无兄弟，归养。\n”得选兵八万人，进兵击秦军。\n秦军解去，遂救邯郸，存赵。\n赵王及平原君自迎公子于界，平原君负栏矢为公子先引。\n赵王再拜曰：“自古贤人，未有及公子者也！”当此之时，平原君不敢自比于人。\n　　公子与侯生决，至军，侯生果北乡自刭。\n　　魏王怒公子之盗其兵符，矫杀晋鄙，公子亦自知也。\n已却秦存赵，使将将其军归魏，而公子独与客留赵。"},
{"title": "九叹", "author": "刘向", "dynasty": "两汉", "content": "逢纷伊伯庸之末胄兮，谅皇直之屈原。\n云余肇祖于高阳兮，惟楚怀之婵连。\n原生受命于贞节兮，鸿永路有嘉名。\n齐名字于天地兮，并光明于列星。\n吸精粹而吐氛浊兮，横邪世而不取容。\n行叩诚而不阿兮，遂见排而逢谗。\n后听虚而黜实兮，不吾理而顺情。\n肠愤悁而含怒兮，志迁蹇而左倾。\n心戃慌其不我与兮，躬速速其不吾亲。\n辞灵修而陨志兮，吟泽畔之江滨。\n椒桂罗以颠覆兮，有竭信而归诚。\n谗夫蔼蔼而漫著兮，曷其不舒予情？始结言于庙堂兮，信中涂而叛之。\n怀兰蕙与衡芷兮，行中野而散之。\n声哀哀而怀高丘兮，心愁愁而思旧邦。\n愿承闲而自恃兮，径淫曀而道壅。\n颜霉黧以沮败兮，精越裂而衰耄。\n裳襜襜而含风兮，衣纳纳而掩露。\n赴江湘之湍流兮，顺波凑而下降。\n徐徘徊于山阿兮，飘风来之洶洶。\n驰余车兮玄石，步余马兮洞庭。\n平明发兮苍梧，夕投宿兮石城。\n芙蓉盖而菱华车兮，紫贝阙而玉堂。\n薜荔饰而陆离荐兮，鱼鳞衣而白蜺裳。\n登逢龙而下陨兮，违故都之漫漫。\n思南郢之旧俗兮，肠一夕而九运。\n扬流波之潢潢兮，体溶溶而东回。\n心怊怅以永思兮，意晻晻而日颓。\n白露纷以涂涂兮，秋风浏以萧萧。\n身永流而不还兮，魂长逝而常愁。\n叹曰：譬彼流水纷扬磕兮，波逢汹涌濆壅滂兮。\n揄扬涤荡飘流陨往触崟石兮，龙卬脟圈缭戾宛转阻相薄兮，遭纷逢凶蹇离尤兮，垂文扬采遗将来兮。\n离世灵怀其不吾知兮，灵怀其不吾闻。\n就灵怀之皇祖兮，愬灵怀之鬼神。\n灵怀曾不吾与兮，即听夫人之谀辞。\n余辞上参于天坠兮，旁引之于四时。\n指日月使延照兮，抚招摇以质正。\n立师旷俾端辞兮，命咎繇使并听。\n兆出名曰正则兮，卦发字曰灵均。\n余幼既有此鸿节兮，长愈固而弥纯。\n不从俗而诐行兮，直躬指而信志。\n不枉绳以追曲兮，屈情素以从事。\n端余行其如玉兮，述皇舆之踵迹。\n群阿容以晦光兮，皇舆覆以幽辟。\n舆中涂以回畔兮，驷马惊而横奔。\n执组者不能制兮，必折轭而摧辕。\n断镳衔以驰骛兮，暮去次而敢止。\n路荡荡其无人兮，遂不禦乎千里。\n身衡陷而下沉兮，不可获而复登。\n不顾身之卑贱兮，惜皇舆之不兴。\n出国门而端指兮，冀壹寤而锡还。\n哀仆夫之坎毒兮，屡离忧而逢患。\n九年之中不吾反兮，思彭咸之水游。\n惜师延之浮渚兮，赴汨罗之长流。\n遵江曲之逶移兮，触石碕而衡游。\n波澧澧而扬浇兮，顺长濑之浊流。\n凌黄沱而下低兮，思还流而复反。\n玄舆驰而并集兮，身容与而日远。\n棹舟杭以横濿兮，济湘流而南极。\n立江界而长吟兮，愁哀哀而累息。\n情慌忽以忘归兮，神浮游以高历。\n心蛩蛩而怀顾兮，魂眷眷而独逝。\n叹曰：余思旧邦心依违兮，日暮黄昏羌幽悲兮，去郢东迁余谁慕兮，谗夫党旅其以兹故兮，河水淫淫情所愿兮，顾瞻郢路终不返兮。\n怨思惟郁郁之忧毒兮，志坎壈而不违。\n身憔悴而考旦兮，日黄昏而长悲。\n闵空宇之孤子兮，哀枯杨之冤雏。\n孤雌吟于高墉兮，鸣鸠栖于桑榆。\n玄蝯失于潜林兮，独偏弃而远放。\n征夫劳于周行兮，处妇愤而长望。\n申诚信而罔违兮，情素洁于纽帛。\n光明齐于日月兮，文采耀燿于玉石。\n伤压次而不发兮，思沉抑而不扬。\n芳懿懿而终败兮，名靡散而不彰。\n背玉门以奔骛兮，蹇离尤而干诟。\n若龙逢之沉首兮，王子比干之逢醢。\n念社稷之几危兮，反为雠而见怨。\n思国家之离沮兮，躬获愆而结难。\n若青蝇之伪质兮，晋骊姬之反情。\n恐登阶之逢殆兮，故退伏于末庭。\n孽臣之号咷兮，本朝芜而不治。\n犯颜色而触谏兮，反蒙辜而被疑。\n菀蘼芜与菌若兮，渐藁本于洿渎。\n淹芳芷于腐井兮，弃鸡骇于筐簏。\n执棠谿以刜蓬兮，秉干将以割肉。\n筐泽泻以豹鞟兮，破荆和以继筑。\n时溷浊犹未清兮，世殽乱犹未察。\n欲容与以俟时兮，惧年岁之既晏。\n顾屈节以从流兮，心巩巩而不夷。\n宁浮沅而驰骋兮，下江湘以邅回。\n叹曰：山中槛槛余伤怀兮，征夫皇皇其孰依兮，经营原野杳冥冥兮，乘骐骋骥舒吾情兮，归骸旧邦莫谁语兮，长辞远逝乘湘去兮。\n远逝志隐隐而郁怫兮，愁独哀而冤结。\n肠纷纭以缭转兮，涕渐渐其若屑。\n情慨慨而长怀兮，信上皇而质正。\n合五岳与八灵兮，讯九鬿与六神。\n指列宿以白情兮，诉五帝以置辞。\n北斗为我折中兮，太一为余听之。\n云服阴阳之正道兮，御后土之中和。\n佩苍龙之蚴虬兮，带隐虹之逶蛇。\n曳彗星之皓旰兮，抚朱爵与鵔鸃。\n游清灵之飒戾兮，服云衣之披披。\n杖玉策与朱旗兮，垂明月之玄珠。\n举霓旌之墆翳兮，建黄纁之总旄。\n躬纯粹而罔愆兮，承皇考之妙仪。\n惜往事之不合兮，横汨罗而下沥。\n乘隆波而南渡兮，逐江湘之顺流。\n赴阳侯之潢洋兮，下石濑而登洲。\n陆魁堆以蔽视兮，云冥冥而闇前。\n山峻高以无垠兮，遂曾闳而迫身。\n雪雰雰而薄木兮，云霏霏而陨集。\n阜隘狭而幽险兮，石嵾嵯以翳日。\n悲故乡而发忿兮，去余邦之弥久。\n背龙门而入河兮，登大坟而望夏首。\n横舟航而济湘兮，耳聊啾而戃慌。\n波淫淫而周流兮，鸿溶溢而滔荡。\n路曼曼其无端兮，周容容而无识。\n引日月以指极兮，少须臾而释思。\n水波远以冥冥兮，眇不睹其东西。\n顺风波以南北兮，雾宵晦以纷纷。\n日杳杳以西颓兮，路长远而窘迫。\n欲酌醴以娱忧兮，蹇骚骚而不释。\n叹曰：飘风蓬龙埃坲々兮，草木摇落时槁悴兮，遭倾遇祸不可救兮，长吟永欷涕究究兮，舒情陈诗冀以自免兮，颓流下陨身日远兮。\n惜贤览屈氏之离骚兮，心哀哀而怫郁。\n声嗷嗷以寂寥兮，顾仆夫之憔悴。\n拨谄谀而匡邪兮，切淟涊之流俗。\n荡渨涹之奸咎兮，夷蠢蠢之溷浊。\n怀芬香而挟蕙兮，佩江蓠之婓婓。\n握申椒与杜若兮，冠浮云之峨峨。\n登长陵而四望兮，览芷圃之蠡蠡。\n游兰皋与蕙林兮，睨玉石之嵾嵯。\n扬精华以炫燿兮，芳郁渥而纯美。\n结桂树之旖旎兮，纫荃蕙与辛夷。\n芳若兹而不御兮，捐林薄而菀死。\n驱子侨之奔走兮，申徒狄之赴渊。\n若由夷之纯美兮，介子推之隐山。\n晋申生之离殃兮，荆和氏之泣血。\n吴申胥之抉眼兮，王子比干之横废。\n欲卑身而下体兮，心隐恻而不置。\n方圜殊而不合兮，钩绳用而异态。\n欲俟时于须臾兮，日阴曀其将暮。\n时迟迟其日进兮，年忽忽而日度。\n妄周容而入世兮，内距闭而不开。\n俟时风之清激兮，愈氛雾其如塺。\n进雄鸠之耿耿兮，谗介介而蔽之。\n默顺风以偃仰兮，尚由由而进之。\n心懭悢以冤结兮，情舛错以曼忧。\n搴薜荔于山野兮，采撚支于中洲。\n望高丘而叹涕兮，悲吸吸而长怀。\n孰契契而委栋兮，日晻晻而下颓。\n叹曰：江湘油油长流汩兮，挑揄扬汰荡迅疾兮。\n忧心展转愁怫郁兮，冤结未舒长隐忿兮，丁时逢殃可奈何兮，劳心悁悁涕滂沱兮。\n忧苦悲余心之悁悁兮，哀故邦之逢殃。\n辞九年而不复兮，独茕茕而南行。\n思余俗之流风兮，心纷错而不受。\n遵野莽以呼风兮，步从容于山廋。\n巡陆夷之曲衍兮，幽空虚以寂寞。\n倚石岩以流涕兮，忧憔悴而无乐。\n登巑岏以长企兮，望南郢而闚之。\n山修远其辽辽兮，涂漫漫其无时。\n听玄鹤之晨鸣兮，于高冈之峨峨。\n独愤积而哀娱兮，翔江洲而安歌。\n三鸟飞以自南兮，览其志而欲北。\n原寄言于三鸟兮，去飘疾而不可得。\n欲迁志而改操兮，心纷结其未离。\n外彷徨而游览兮，内恻隐而含哀。\n聊须臾以时忘兮，心渐渐其烦错。\n原假簧以舒忧兮，志纡郁其难释。\n叹《离骚》以扬意兮，犹未殫于《九章》。\n长嘘吸以于悒兮，涕横集而成行。\n伤明珠之赴泥兮，鱼眼玑之坚藏。\n同驽骡与乘駔兮，杂斑駮与阘茸。\n葛藟虆于桂树兮，鸱鸮集于木兰。\n偓促谈于廊庙兮，律魁放乎山间。\n恶虞氏之箫《韶》兮，好遗风之《激楚》。\n潜周鼎于江淮兮，爨土鬵于中宇。\n且人心之持旧兮，而不可保长。\n邅彼南道兮，征夫宵行。\n思念郢路兮，还顾睠睠。\n涕流交集兮，泣下涟涟。\n叹曰：登山长望中心悲兮，菀彼青青泣如颓兮，留思北顾涕渐渐兮，折锐摧矜凝氾滥兮，念我茕茕魂谁求兮，仆夫慌悴散若流兮。\n愍命昔皇考之嘉志兮，喜登能而亮贤。\n情纯洁而罔薉兮，姿盛质而无愆。\n放佞人与谄谀兮，斥谗夫与便嬖。\n亲忠正之悃诚兮，招贞良与明智。\n心溶溶其不可量兮，情澹澹其若渊。\n回邪辟而不能入兮，诚原藏而不可迁。\n逐下袟于後堂兮，迎虙妃于伊雒。\n刜谗贼于中廇兮，选吕管于榛薄。\n丛林之下无怨士兮，江河之畔无隐夫。\n三苗之徒以放逐兮，伊皋之伦以充庐。\n今反表以为里兮，颠裳以为衣。\n戚宋万于两楹兮，废周邵于遐夷。\n却骐骥以转运兮，腾驴骡以驰逐。\n蔡女黜而出帷兮，戎妇入而綵绣服。\n庆忌囚于阱室兮，陈不占战而赴围。\n破伯牙之号钟兮，挟人筝而弹纬。\n藏瑉石于金匮兮，捐赤瑾于中庭。\n韩信蒙于介胄兮，行夫将而攻城。\n莞芎弃于泽洲兮，瓟瓥蠹于筐簏。\n麒麟奔于九皋兮，熊罴群而逸囿。\n折芳枝与琼华兮，树枳棘与薪柴。\n掘荃蕙与射干兮，耘藜藿与蘘荷。\n惜今世其何殊兮，远近思而不同。\n或沉沦其无所达兮，或清激其无所通。\n哀余生之不当兮，独蒙毒而逢尤。\n虽謇謇以申志兮，君乖差而屏之。\n诚惜芳之菲菲兮，反以兹为腐也。\n怀椒聊之蔎蔎兮，乃逢纷以罹诟也。\n叹曰：嘉皇既殁终不返兮，山中幽险郢路远兮。\n谗人諓諓孰可愬兮，征夫罔极谁可语兮。\n行吟累欷声喟喟兮，怀忧含戚何侘傺兮。\n思古冥冥深林兮，树木郁郁。\n山参差以崭岩兮，阜杳杳以蔽日。\n悲余心之悁悁兮，目眇眇而遗泣。\n风骚屑以摇木兮，云吸吸以湫戾。\n悲余生之无欢兮，愁倥傯于山陆。\n旦徘徊于长阪兮，夕彷徨而独宿。\n发披披以鬤鬤兮，躬劬劳而瘏悴。\n魂俇俇而南行兮，泣霑襟而濡袂。\n心婵媛而无告兮，口噤闭而不言。\n违郢都之旧闾兮，回湘、沅而远迁。\n念余邦之横陷兮，宗鬼神之无次。\n闵先嗣之中绝兮，心惶惑而自悲。\n聊浮游于山陿兮，步周流于江畔。\n临深水而长啸兮，且倘佯而氾观。\n兴离骚之微文兮，冀灵修之壹悟。\n还余车于南郢兮，复往轨于初古。\n道修远其难迁兮，伤余心之不能已。\n背三五之典刑兮，绝洪范之辟纪。\n播规矩以背度兮，错权衡而任意。\n操绳墨而放弃兮，倾容幸而侍侧。\n甘棠枯于丰草兮，藜棘树于中庭。\n西施斥于北宫兮，仳倠倚于弥楹。\n乌获戚而骖乘兮，燕公操于马圉。\n蒯聩登于清府兮，咎繇弃而在野。\n盖见兹以永叹兮，欲登阶而狐疑。\n乘白水而高骛兮，因徙弛而长词。\n叹曰：倘佯垆阪沼水深兮，容与汉渚涕淫淫兮，锺牙已死谁为声兮？纤阿不御焉舒情兮，曾哀悽欷心离离兮，还顾高丘泣如洒兮。\n远游悲余性之不可改兮，屡惩艾而不迻。\n服觉皓以殊俗兮，貌揭揭以巍巍。\n譬若王侨之乘云兮，载赤霄而凌太清。\n欲与天地参寿兮，与日月而比荣。\n登昆仑而北首兮，悉灵圉而来谒。\n选鬼神于太阴兮，登阊阖于玄阙。\n回朕车俾西引兮，褰虹旗于玉门。\n驰六龙于三危兮，朝西灵于九滨。\n结余轸于西山兮，横飞谷以南征。\n绝都广以直指兮，历祝融于硃冥。\n枉玉衡于炎火兮，委两馆于咸唐。\n贯澒濛以东朅兮，维六龙于扶桑。\n周流览于四海兮，志升降以高驰。\n徵九神于回极兮，建虹采以招指。\n驾鸾凤以上游兮，从玄鹤与鹪明。\n孔鸟飞而送迎兮，腾群鹤于瑶光。\n排帝宫与罗囿兮，升县圃以眩灭。\n结琼枝以杂佩兮，立长庚以继日。\n凌惊雷以轶骇电兮，缀鬼谷于北辰。\n鞭风伯使先驱兮，囚灵玄于虞渊。\n遡高风以低佪兮，览周流于朔方。\n就颛顼而敶辞兮，考玄冥于空桑。\n旋车逝于崇山兮，奏虞舜于苍梧。\n济杨舟于会稽兮，就申胥于五湖。\n见南郢之流风兮，殒余躬于沅湘。\n望旧邦之黯黮兮，时溷浊其犹未央。\n怀兰茝之芬芳兮，妒被离而折之。\n张绛帷以襜襜兮，风邑邑而蔽之。\n日暾暾其西舍兮，阳焱焱而复顾。\n聊假日以须臾兮，何骚骚而自故。\n叹曰：譬彼蛟龙乘云浮兮，汎淫澒溶纷若雾兮。\n潺湲轇轕雷动电发馺高举兮。\n升虚凌冥沛浊浮清入帝宫兮，摇翘奋羽驰风骋雨游无穷兮。"},
{"title": "九怀", "author": "王褒", "dynasty": "两汉", "content": "匡机极运兮不中，来将屈兮困穷。\n余深愍兮惨怛，愿一列兮无从。\n乘日月兮上征，顾游心兮鄗酆。\n弥览兮九隅，彷徨兮兰宫。\n芷闾兮药房，奋摇兮众芳。\n菌阁兮蕙楼，观道兮从横。\n宝金兮委积，美玉兮盈堂。\n桂水兮潺湲，扬流兮洋洋。\n蓍蔡兮踊跃，孔鹤兮回翔。\n抚槛兮远望，念君兮不忘。\n怫郁兮莫陈，永怀兮内伤。\n通路天门兮墬户，孰由兮贤者？无正兮溷厕，怀德兮何睹？假寐兮愍斯，谁可与兮寤语？痛凤兮远逝，畜鴳兮近处。\n鲸鱏兮幽潜，从虾兮游陼。\n乘虬兮登阳，载象兮上行。\n朝发兮葱岭，夕至兮明光。\n北饮兮飞泉，南采兮芝英。\n宣游兮列宿，顺极兮彷徉。\n红采兮骍衣，翠缥兮为裳。\n舒佩兮綝纚，竦余剑兮干将。\n腾蛇兮后从，飞駏兮步旁。\n微观兮玄圃，览察兮瑶光。\n启匮兮探筴，悲命兮相当。\n纫蕙兮永辞，将离兮所思。\n浮云兮容与，道余兮何之？远望兮仟眠，闻雷兮阗阗。\n阴忧兮感余，惆怅兮自怜。\n危俊林不容兮鸣蜩，余何留兮中州？陶嘉月兮总驾，搴玉英兮自修。\n结荣茝兮逶逝，将去烝兮远游。\n径岱土兮魏阙，历九曲兮牵牛。\n聊假日兮相佯，遗光燿兮周流。\n望太一兮淹息，纡余辔兮自休。\n晞白日兮皎皎，弥远路兮悠悠。\n顾列孛兮缥缥，观幽云兮陈浮。\n钜宝迁兮砏磤，雉咸雊兮相求。\n泱莽莽兮究志，惧吾心兮懤懤。\n步余马兮飞柱，览可与兮匹俦。\n卒莫有兮纤介，永余思兮怞怞。\n昭世世溷兮冥昏，违君兮归真。\n乘龙兮偃蹇，高回翔兮上臻。\n袭英衣兮缇[糹習]，披华裳兮芳芬。\n登羊角兮扶舆，浮云漠兮自娱。\n握神精兮雍容，与神人兮相胥。\n流星坠兮成雨，进瞵盼兮上丘墟。\n览旧邦兮滃郁，余安能兮久居。\n志怀逝兮心懰栗，纡余辔兮踌躇。\n闻素女兮微歌，听王后兮吹竽。\n魂悽怆兮感哀，肠回回兮盘纡。\n抚余佩兮缤纷，高太息兮自怜。\n使祝融兮先行，令昭明兮开门。\n驰六蛟兮上征，竦余驾兮入冥。\n历九州兮索合，谁可与兮终生。\n忽反顾兮西囿，睹轸丘兮崎倾。\n横垂涕兮泫流，悲余后兮失灵。\n尊嘉季春兮阳阳，列草兮成行。\n余悲兮兰生，委积兮从横。\n江离兮遗捐，辛夷兮挤臧。\n伊思兮往古，亦多兮遭殃。\n伍胥兮浮江，屈子兮沉湘。\n运余兮念兹，心内兮怀伤。\n望淮兮沛沛，滨流兮则逝。\n榜舫兮下流，东注兮磕磕。\n蛟龙兮导引，文鱼兮上濑。\n抽蒲兮陈坐，援芙蕖兮为盖。\n水跃兮余旌，继以兮微蔡。\n云旗兮电骛，倏忽兮容裔。\n河伯兮开门，迎余兮欢欣。\n顾念兮旧都，怀恨兮艰难。\n窃哀兮浮萍，汎淫兮无根。\n蓄英秋风兮萧萧，舒芳兮振条。\n微霜兮眇眇，病殀兮鸣蜩。\n玄鸟兮辞归，飞翔兮灵丘。\n望谿谷兮滃郁，熊罴兮呴嗥。\n唐虞兮不存，何故兮久留？临渊兮汪洋，顾林兮忽荒。\n修余兮袿衣，骑霓兮南上。\n乘云兮回回，亹亹兮自强。\n将息兮兰皋，失志兮悠悠。\n蒶蕴兮霉黧，思君兮无聊。\n身去兮意存，怆恨兮怀愁。\n思忠登九灵兮游神，静女歌兮微晨。\n悲皇丘兮积葛，众体错兮交纷。\n贞枝抑兮枯槁，枉车登兮庆云。\n感余志兮惨栗，心怆怆兮自怜。\n驾玄螭兮北征，曏吾路兮葱岭。\n连五宿兮建旄，扬氛气兮为旌。\n历广漠兮驰骛，览中国兮冥冥。\n玄武步兮水母，与吾期兮南荣。\n登华盖兮乘阳，聊逍遥兮播光。\n抽库娄兮酌醴，援瓟瓜兮接粮。\n毕休息兮远逝，发玉軔兮西行。\n惟时俗兮疾正，弗可久兮此方。\n寤辟摽兮永思，心怫郁兮内伤。\n陶壅览杳杳兮世惟，余惆怅兮何归。\n伤时俗兮溷乱，将奋翼兮高飞。\n驾八龙兮连蜷，建虹旌兮威夷。\n观中宇兮浩浩，纷翼翼兮上跻。\n浮溺水兮舒光，淹低佪兮京沶。\n屯余车兮索友，睹皇公兮问师。\n道莫贵兮归真，羡余术兮可夷。\n吾乃逝兮南娭，道幽路兮九疑。\n越炎火兮万里，过万首兮嶷嶷。\n济江海兮蝉蜕，绝北梁兮永辞。\n浮云郁兮昼昏，霾土忽兮塺々。\n息阳城兮广夏，衰色罔兮中怠。\n意晓阳兮燎寤，乃自诊兮在兹。\n思尧舜兮袭兴，幸咎繇兮获谋。\n悲九州兮靡君，抚轼叹兮作诗。\n株昭悲哉于嗟兮，心内切磋。\n款冬而生兮，凋彼叶柯。\n瓦砾进宝兮，捐弃随和。\n铅刀厉御兮，顿弃太阿。\n骥垂两耳兮，中坂蹉跎。\n蹇驴服驾兮，无用日多。\n修洁处幽兮，贵宠沙劘。\n凤皇不翔兮，鹑鴳飞扬。\n乘虹骖蜺兮，载云变化。\n焦明开路兮，后属青蛇。\n步骤桂林兮，超骧卷阿。\n丘陵翔儛兮，谿谷悲歌。\n神章灵篇兮，赴曲相和。\n余私娱兹兮，孰哉复加。\n还顾世俗兮，坏败罔罗。\n卷佩将逝兮，涕流滂沲。\n乱曰：皇门开兮照下土，株秽除兮兰芷睹。\n四佞放兮後得禹，圣舜摄兮昭尧绪，孰能若兮原为辅。"},
{"title": "九辩", "author": "宋玉", "dynasty": "先秦", "content": "悲哉，秋之为气也！萧瑟兮草木摇落而变衰。\n憭栗兮若在远行，登山临水兮送将归。\n泬漻兮天高而气清，寂漻兮收潦而水清。\n憯悽增欷兮，薄寒之中人，怆怳懭悢兮，去故而就新。\n坎廪兮贫士失职而志不平，廓落兮羁旅而无友生，惆怅兮而私自怜！燕翩翩其辞归兮，蝉寂漠而无声。\n雁廱廱而南游兮，鹍鸡啁哳而悲鸣。\n独申旦而不寐兮，哀蟋蟀之宵征。\n时亹亹而过中兮，蹇淹留而无成。\n悲忧穷戚兮独处廓，有美一人兮心不绎。\n去乡离家兮来远客，超逍遥兮今焉薄！专思君兮不可化，君不知兮可奈何！蓄怨兮积思，心烦憺兮忘食事。\n原一见兮道余意，君之心兮与余异。\n车既驾兮朅而归，不得见兮心伤悲。\n倚结軨兮长太息，涕潺湲兮下霑轼。\n忼慨绝兮不得，中瞀乱兮迷惑。\n私自怜兮何极？心怦怦兮谅直。\n皇天平分四时兮，窃独悲此凛秋。\n白露既下百草兮，奄离披此梧楸。\n去白日之昭昭兮，袭长夜之悠悠。\n离芳蔼之方壮兮，余萎约而悲愁。\n秋既先戒以白露兮，冬又申之以严霜。\n收恢台之孟夏兮，然欿傺而沉藏。\n叶菸邑而无色兮，枝烦挐而交横。\n颜淫溢而将罢兮，柯仿佛而萎黄。\n萷櫹椮之可哀兮，形销铄而瘀伤。\n惟其纷糅而将落兮，恨其失时而无当。\n揽騑辔而下节兮，聊逍遥以相佯。\n岁忽忽而遒尽兮，恐余寿之弗将。\n悼余生之不时兮，逢此世之俇攘。\n澹容与而独倚兮，蟋蟀鸣此西堂。\n心怵惕而震荡兮，何所忧之多方。\n卬明月而太息兮，步列星而极明。\n窃悲夫蕙华之曾敷兮，纷旖旎乎都房。\n何曾华之无实兮，从风雨而飞飏！以为君独服此蕙兮，羌无以异于众芳。\n闵奇思之不通兮，将去君而高翔。\n心闵怜之惨悽兮，愿一见而有明。\n重无怨而生离兮，中结轸而增伤。\n岂不郁陶而思君兮？君之门以九重！猛犬狺狺而迎吠兮，关梁闭而不通。\n皇天淫溢而秋霖兮，后土何时而得漧？塊独守此无泽兮，仰浮云而永叹！何时俗之工巧兮？背绳墨而改错！郤骐骥而不乘兮，策驽骀而取路。\n当世岂无骐骥兮，诚莫之能善御。\n见执辔者非其人兮，故駶跳而远去。\n凫雁皆唼夫梁藻兮，凤愈飘翔而高举。\n圜凿而方枘兮，吾固知其鉏铻而难入。\n众鸟皆有所登棲兮，凤独遑遑而无所集。\n原衔枚而无言兮，尝被君之渥洽。\n太公九十乃显荣兮，诚未遇其匹合。\n谓骐骥兮安归？谓凤皇兮安棲？变古易俗兮世衰，今之相者兮举肥。\n骐骥伏匿而不见兮，凤皇高飞而不下。\n鸟兽犹知怀德兮，何云贤士之不处？骥不骤进而求服兮，凤亦不贪餧而妄食。\n君弃远而不察兮，虽原忠其焉得？欲寂漠而绝端兮，窃不敢忘初之厚德。\n独悲愁其伤人兮，冯郁郁其何极？霜露惨悽而交下兮，心尚幸其弗济。\n霰雪雰糅其增加兮，乃知遭命之将至。\n原徼幸而有待兮，泊莽莽与野草同死。\n原自往而径游兮，路壅绝而不通。\n欲循道而平驱兮，又未知其所从。\n然中路而迷惑兮，自压桉而学诵。\n性愚陋以褊浅兮，信未达乎从容。\n窃美申包胥之气盛兮，恐时世之不固。\n何时俗之工巧兮？灭规矩而改凿！独耿介而不随兮，原慕先圣之遗教。\n处浊世而显荣兮，非余心之所乐。\n与其无义而有名兮，宁穷处而守高。\n食不媮而为饱兮，衣不苟而为温。\n窃慕诗人之遗风兮，原讬志乎素餐。\n蹇充倔而无端兮，泊莽莽而无垠。\n无衣裘以御冬兮，恐溘死不得见乎阳春。\n靓杪秋之遥夜兮，心缭悷而有哀。\n春秋逴逴而日高兮，然惆怅而自悲。\n四时递来而卒岁兮，阴阳不可与俪偕。\n白日晼晚其将入兮，明月销铄而减毁。\n岁忽忽而遒尽兮，老冉冉而愈弛。\n心摇悦而日幸兮，然怊怅而无冀。\n中憯恻之悽怆兮，长太息而增欷。\n年洋洋以日往兮，老嵺廓而无处。\n事亹亹而觊进兮，蹇淹留而踌躇。\n何氾滥之浮云兮？猋壅蔽此明月。\n忠昭昭而原见兮，然霠曀而莫达。\n原皓日之显行兮，云蒙蒙而蔽之。\n窃不自聊而原忠兮，或黕点而汙之。\n尧舜之抗行兮，瞭冥冥而薄天。\n何险巇之嫉妒兮？被以不慈之伪名。\n彼日月之照明兮，尚黯黮而有瑕。\n何况一国之事兮，亦多端而胶加。\n被荷裯之晏晏兮，然潢洋而不可带。\n既骄美而伐武兮，负左右之耿介。\n憎愠惀之修美兮，好夫人之慷慨。\n众踥蹀而日进兮，美超远而逾迈。\n农夫辍耕而容与兮，恐田野之芜秽。\n事緜緜而多私兮，窃悼後之危败。\n世雷同而炫曜兮，何毁誉之昧昧！今修饰而窥镜兮，後尚可以竄藏。\n愿寄言夫流星兮，羌倏忽而难当。\n卒壅蔽此浮云，下暗漠而无光。\n尧舜皆有所举任兮，故高枕而自适。\n谅无怨于天下兮，心焉取此怵惕？乘骐骥之浏浏兮，驭安用夫强策？谅城郭之不足恃兮，虽重介之何益？邅翼翼而无终兮，忳惛惛而愁约。\n生天地之若过兮，功不成而无嶜。\n原沉滞而不见兮，尚欲布名乎天下。\n然潢洋而不遇兮，直怐愗而自苦。\n莽洋洋而无极兮，忽翱翔之焉薄？国有骥而不知乘兮，焉皇皇而更索？宁戚讴于车下兮，桓公闻而知之。\n无伯乐之相善兮，今谁使乎誉之？罔流涕以聊虑兮，惟著意而得之。\n纷纯纯之愿忠兮，妒被离而鄣之。\n原赐不肖之躯而别离兮，放游志乎云中。\n乘精气之抟抟兮，骛诸神之湛湛。\n骖白霓之習習兮，历群灵之丰丰。\n左硃雀之茇茇兮，右苍龙之躣躣。\n属雷师之阗阗兮，通飞廉之衙衙。\n前轻辌之锵锵兮，后辎乘之从从。\n载云旗之委蛇兮，扈屯骑之容容。\n计专专之不可化兮，原遂推而为臧。\n赖皇天之厚德兮，还及君之无恙！"},
{"title": "惜誓", "author": "贾谊", "dynasty": "两汉", "content": "惜余年老而日衰兮，岁忽忽而不反。\n登苍天而高举兮，历众山而日远。\n观江河之纡曲兮，离四海之霑濡。\n攀北极而一息兮，吸沆瀣以充虚。\n飞朱鸟使先驱兮，驾太一之象舆。\n苍龙蚴虯于左骖兮，白虎骋而为右騑。\n建日月以为盖兮，载玉女于後车。\n驰骛于杳冥之中兮，休息虖昆仑之墟。\n乐穷极而不厌兮，愿从容虖神明。\n涉丹水而驰骋兮，右大夏之遗风。\n黄鹄之一举兮，知山川之纡曲。\n再举兮，睹天地之圜方。\n临中国之众人兮，讬回飙乎尚羊。\n乃至少原之野兮，赤松、王乔皆在旁。\n二子拥瑟而调均兮，余因称乎清商。\n澹然而自乐兮，吸众气而翱翔。\n念我长生而久仙兮，不如反余之故乡。\n黄鹄後时而寄处兮，鸱枭群而制之。\n神龙失水而陆居兮，为蝼蚁之所裁。\n夫黄鹄神龙犹如此兮，况贤者之逢乱世哉。\n寿冉冉而日衰兮，固儃回而不息。\n俗流从而不止兮，众枉聚而矫直。\n或偷合而苟进兮，或隐居而深藏。\n苦称量之不审兮，同权概而就衡。\n或推迻而苟容兮，或直言之谔謣。\n伤诚是之不察兮，并纫茅丝以为索。\n方世俗之幽昏兮，眩白黑之美恶。\n放山渊之龟玉兮，相与贵夫砾石。\n梅伯数谏而至醢兮，来革顺志而用国。\n悲仁人之尽节兮，反为小人之所贼。\n比干忠谏而剖心兮，箕子被发而佯狂。\n水背流而源竭兮，木去根而不长。\n非重躯以虑难兮，惜伤身之无功。\n已矣哉！独不见夫鸾凤之高翔兮，乃集大皇之野。\n循四极而回周兮，见盛德而後下。\n彼圣人之神德兮，远浊世而自藏。\n使麒麟可得羁而係兮，又何以异虖犬羊？"},
{"title": "卜居", "author": "屈原", "dynasty": "先秦", "content": "屈原既放，三年不得复见。\n竭知尽忠而蔽障于谗。\n心烦虑乱，不知所从。\n乃往见太卜郑詹尹曰：“余有所疑，愿因先生决之。\n”詹尹乃端策拂龟，曰：“君将何以教之？”　　屈原曰：“吾宁悃悃款款，朴以忠乎，将送往劳来，斯无穷乎？　　“宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？　　“宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？　　“此孰吉孰凶？何去何从？　　“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。\n吁嗟默默兮，谁知吾之廉贞！”　　詹尹乃释策而谢曰：“夫尺有所短，寸有所长；物有所不足，智有所不明；数有所不逮，神有所不通。\n用君之心，行君之意。\n龟策诚不能知此事。\n”"},
{"title": "大学之道", "author": "朱熹", "dynasty": "宋代", "content": "大学之道，在明明德，在亲民，在止于至善。\n知止而后有定；定而后能静；静而后能安；安而后能虑；虑而后能得。\n物有本末，事有终始。\n知所先后，则近道矣。\n古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意；欲诚其意者，先致其知；致知在格物。\n物格而后知至；知至而后意诚；意诚而后心正；心正而后身修；身修而后家齐；家齐而后国治；国治而后天下平。\n自天子以至于庶人，壹是皆以修身为本。\n其本乱而末治者否矣。\n其所厚者薄，而其所薄者厚，未之有也！"},
{"title": "七谏", "author": "东方朔", "dynasty": "两汉", "content": "初放平生于国兮，长于原野。\n言语讷譅兮，又无彊辅。\n浅智褊能兮，闻见又寡。\n数言便事兮，见怨门下。\n王不察其长利兮，卒见弃乎原野。\n伏念思过兮，无可改者。\n群众成朋兮，上浸以惑。\n巧佞在前兮，贤者灭息。\n尧、舜圣已没兮，孰为忠直？高山崔巍兮，水流汤汤。\n死日将至兮，与麋鹿同坑。\n塊兮鞠，当道宿，举世皆然兮，余将谁告？斥逐鸿鹄兮，近习鸱枭，斩伐橘柚兮，列树苦桃。\n便娟之修竹兮，寄生乎江潭。\n上葳蕤而防露兮，下泠泠而来风。\n孰知其不合兮，若竹柏之异心。\n往者不可及兮，来者不可待。\n悠悠苍天兮，莫我振理。\n窃怨君之不寤兮，吾独死而後已。\n沉江惟往古之得失兮，览私微之所伤。\n尧舜圣而慈仁兮，後世称而弗忘。\n齐桓失于专任兮，夷吾忠而名彰。\n晋献惑于孋姬兮，申生孝而被殃。\n偃王行其仁义兮，荆文寤而徐亡。\n纣暴虐以失位兮，周得佐乎吕望。\n修往古以行恩兮，封比干之丘垄。\n贤俊慕而自附兮，日浸淫而合同。\n明法令而修理兮，兰芷幽而有芳。\n苦众人之妒予兮，箕子寤而佯狂。\n不顾地以贪名兮，心怫郁而内伤。\n联蕙芷以为佩兮，过鲍肆而失香。\n正臣端其操行兮，反离谤而见攘。\n世俗更而变化兮，伯夷饿于首阳。\n独廉洁而不容兮，叔齐久而逾明。\n浮云陈而蔽晦兮，使日月乎无光。\n忠臣贞而欲谏兮，谗谀毁而在旁。\n秋草荣其将实兮，微霜下而夜降。\n商风肃而害生兮，百草育而不长。\n众并谐以妒贤兮，孤圣特而易伤。\n怀计谋而不见用兮，岩穴处而隐藏。\n成功隳而不卒兮，子胥死而不葬。\n世从俗而变化兮，随风靡而成行。\n信直退而毁败兮，虚伪进而得当。\n追悔过之无及兮，岂尽忠而有功。\n废制度而不用兮，务行私而去公。\n终不变而死节兮，惜年齿之未央。\n将方舟而下流兮，冀幸君之发矇。\n痛忠言之逆耳兮，恨申子之沉江。\n愿悉心之所闻兮，遭值君之不聪。\n不开寤而难道兮，不别横之与纵。\n听奸臣之浮说兮，绝国家之久长。\n灭规矩而不用兮，背绳墨之正方。\n离忧患而乃寤兮，若纵火于秋蓬。\n业失之而不救兮，尚何论乎祸凶。\n彼离畔而朋党兮，独行之士其何望？日渐染而不自知兮，秋毫微哉而变容。\n众轻积而折轴兮，原咎杂而累重。\n赴湘沅之流澌兮，恐逐波而复东。\n怀沙砾而自沉兮，不忍见君之蔽壅。\n怨世世沉淖而难论兮，俗岒峨而嵾嵯。\n清泠泠而歼灭兮，溷湛湛而日多。\n枭鸮既以成群兮，玄鹤弭翼而屏移。\n蓬艾亲入御于床笫兮，马兰踸踔而日加。\n弃捐药芷与杜衡兮，余柰世之不知芳何？何周道之平易兮，然芜秽而险戏。\n高阳无故而委尘兮，唐虞点灼而毁议。\n谁使正其真是兮，虽有八师而不可为。\n皇天保其高兮，后土持其久。\n服清白以逍遥兮，偏与乎玄英异色。\n西施媞媞而不得见兮，嫫母勃屑而日侍。\n桂蠹不知所淹留兮，蓼虫不知徙乎葵菜。\n处湣湣之浊世兮，今安所达乎吾志。\n意有所载而远逝兮，固非众人之所识。\n骥踌躇于弊輂兮，遇孙阳而得代。\n吕望穷困而不聊生兮，遭周文而舒志。\n宁戚饭牛而商歌兮，桓公闻而弗置。\n路室女之方桑兮，孔子过之以自侍。\n吾独乖剌而无当兮，心悼怵而耄思。\n思比干之恲恲兮，哀子胥之慎事。\n悲楚人之和氏兮，献宝玉以为石。\n遇厉武之不察兮，羌两足以毕斮。\n小人之居势兮，视忠正之何若？改前圣之法度兮，喜嗫嚅而妄作。\n亲谗谀而疏贤圣兮，讼谓闾娵为丑恶。\n愉近习而蔽远兮，孰知察其黑白？卒不得效其心容兮，安眇眇而无所归薄。\n专精爽以自明兮，晦冥冥而壅蔽。\n年既已过太半兮，然埳轲而留滞。\n欲高飞而远集兮，恐离罔而灭败。\n独冤抑而无极兮，伤精神而寿夭。\n皇天既不纯命兮，余生终无所依。\n愿自沉于江流兮，绝横流而径逝。\n宁为江海之泥涂兮，安能久见此浊世？怨思贤士穷而隐处兮，廉方正而不容。\n子胥谏而靡躯兮，比干忠而剖心。\n子推自割而飤君兮，德日忘而怨深。\n行明白而曰黑兮，荆棘聚而成林。\n江离弃于穷巷兮，蒺藜蔓乎东厢。\n贤者蔽而不见兮，谗谀进而相朋。\n枭鸮并进而俱鸣兮，凤皇飞而高翔。\n原壹往而径逝兮，道壅绝而不通。\n自悲居愁懃其谁告兮，独永思而忧悲。\n内自省而不惭兮，操愈坚而不衰。\n隐三年而无决兮，岁忽忽其若颓。\n怜余身不足以卒意兮，冀一见而复归。\n哀人事之不幸兮，属天命而委之咸池。\n身被疾而不闲兮，心沸热其若汤。\n冰炭不可以相并兮，吾固知乎命之不长。\n哀独苦死之无乐兮，惜予年之未央。\n悲不反余之所居兮，恨离予之故乡。\n鸟兽惊而失群兮，犹高飞而哀鸣。\n狐死必首丘兮，夫人孰能不反其真情？故人疏而日忘兮，新人近而俞好。\n莫能行于杳冥兮，孰能施于无报？苦众人之皆然兮，乘回风而远游。\n凌恆山其若陋兮，聊愉娱以忘忧。\n悲虚言之无实兮，苦众口之铄金。\n过故乡而一顾兮，泣歔欷而霑衿。\n厌白玉以为面兮，怀琬琰以为心。\n邪气入而感内兮，施玉色而外淫。\n何青云之流澜兮，微霜降之蒙蒙。\n徐风至而徘徊兮，疾风过之汤汤。\n闻南籓乐而欲往兮，至会稽而且止。\n见韩众而宿之兮，问天道之所在？借浮云以送予兮，载雌霓而为旌。\n驾青龙以驰骛兮，班衍衍之冥冥。\n忽容容其安之兮，超慌忽其焉如？苦众人之难信兮，愿离群而远举。\n登峦山而远望兮，好桂树之冬荣。\n观天火之炎炀兮，听大壑之波声。\n引八维以自道兮，含沆瀣以长生。\n居不乐以时思兮，食草木之秋实。\n饮菌若之朝露兮，构桂木而为室。\n杂橘柚以为囿兮，列新夷与椒桢。\n鹍鹤孤而夜号兮，哀居者之诚贞。\n哀命哀时命之不合兮，伤楚国之多忧。\n内怀情之洁白兮，遭乱世而离尤。\n恶耿介之直行兮，世溷浊而不知。\n何君臣之相失兮，上沅湘而分离。\n测汨罗之湘水兮，知时固而不反。\n伤离散之交乱兮，遂侧身而既远。\n处玄舍之幽门兮，穴岩石而窟伏。\n从水蛟而为徙兮，与神龙乎休息。\n何山石之崭岩兮，灵魂屈而偃蹇。\n含素水而蒙深兮，日眇眇而既远。\n哀形体之离解兮，神罔两而无舍。\n惟椒兰之不反兮，魂迷惑而不知路。\n愿无过之设行兮，虽灭没之自乐。\n痛楚国之流亡兮，哀灵修之过到。\n固时俗之溷浊兮，志瞀迷而不知路。\n念私门之正匠兮，遥涉江而远去。\n念女嬃之婵媛兮，涕泣流乎于悒。\n我决死而不生兮，虽重追吾何及。\n戏疾濑之素水兮，望高山之蹇产。\n哀高丘之赤岸兮，遂没身而不反。\n谬谏怨灵修之浩荡兮，夫何执操之不固？悲太山之为隍兮，孰江河之可涸？愿承闲而效志兮，恐犯忌而干讳。\n卒抚情以寂寞兮，然怊怅而自悲。\n玉与石其同匮兮，贯鱼眼与珠玑。\n驽骏杂而不分兮，服罢牛而骖骥。\n年滔滔而自远兮，寿冉冉而愈衰。\n心悇憛而烦冤兮，蹇超摇而无冀。\n固时俗之工巧兮，灭规矩而改错。\n郤骐骥而不乘兮，策驽骀而取路。\n当世岂无骐骥兮，诚无王良之善驭。\n见执辔者非其人兮，故驹跳而远去。\n不量凿而正枘兮，恐矩矱之不同。\n不论世而高举兮，恐操行之不调。\n弧弓弛而不张兮，孰云知其所至？无倾危之患难兮，焉知贤士之所死？俗推佞而进富兮，节行张而不著。\n贤良蔽而不群兮，朋曹比而党誉。\n邪说饰而多曲兮，正法弧而不公。\n直士隐而避匿兮，谗谀登乎明堂。\n弃彭咸之娱乐兮，灭巧倕之绳墨。\n菎蕗杂于黀蒸兮，机蓬矢以射革。\n驾蹇驴而无策兮，又何路之能极？以直鍼而为钓兮，又何鱼之能得？伯牙之绝弦兮，无锺子期而听之。\n和抱璞而泣血兮，安得良工而剖之？同音者相和兮，同类者相似。\n飞鸟号其群兮，鹿鸣求其友。\n故叩宫而宫应兮，弹角而角动。\n虎啸而谷风至兮，龙举而景云往。\n音声之相和兮，言物类之相感也。\n夫方圜之异形兮，势不可以相错。\n列子隐身而穷处兮，世莫可以寄讬。\n众鸟皆有行列兮，凤独翔翔而无所薄。\n经浊世而不得志兮，愿侧身岩穴而自讬。\n欲阖口而无言兮，尝被君之厚德。\n独便悁而怀毒兮，愁郁郁之焉极？念三年之积思兮，愿壹见而陈辞。\n不及君而骋说兮，世孰可为明之？身寝疾而日愁兮，情沉抑而不扬。\n众人莫可与论道兮，悲精神之不通。\n乱曰：鸾皇孔凤日以远兮，畜凫驾鹅。\n鸡鹜满堂坛兮，鼉黽游乎华池。\n要褭奔亡兮，腾驾橐驼。\n铅刀进御兮，遥弃太阿。\n拔搴玄芝兮，列树芋荷。\n橘柚萎枯兮，苦李旖旎。\n甂瓯登于明堂兮，周鼎潜潜乎深渊。\n自古而固然兮，吾又何怨乎今之人。"},
{"title": "九章", "author": "屈原", "dynasty": "先秦", "content": "惜诵　　惜诵以致愍兮，发愤以抒情。\n　　所作忠而言之兮，指苍天以为正。\n　　令五帝使折中兮，戒六神与向服。\n　　俾山川以备御兮，命咎繇使听直。\n　　竭忠诚而事君兮，反离群而赘肬。\n　　忘儇媚以背众兮，待明君其知之。\n　　言与行其可迹兮，情与貌其不变。\n　　故相臣莫若君兮，所以证之不远。\n　　吾谊先君而后身兮，羌众人之所仇也。\n　　专惟君而无他兮，又众兆之所雠也。\n　　壹心而不豫兮，羌无可保也。\n　　疾亲君而无他兮，有招祸之道也。\n　　思君其莫我忠兮，忽忘身之贱贫。\n　　事君而不贰兮，迷不知宠之门。\n　　患何罪以遇罚兮，亦非余之所志也。\n　　行不群以巅越兮，又众兆之所咍也。\n　　纷逢尤以离谤兮，謇不可释也。\n　　情沉抑而不达兮，又蔽而莫之白也。\n　　心郁邑余侘傺兮，又莫察余之中情。\n　　固烦言不可结而诒兮，愿陈志而无路。\n　　退静默而莫余知兮，进号呼又莫吾闻。\n　　申侘傺之烦惑兮，中闷瞀之忳忳。\n　　昔余梦登天兮，魂中道而无杭。\n　　吾使厉神占之兮，曰有志极而无旁。\n　　终危独以离异兮，曰君可思而不可恃。\n　　故众口其铄金兮，初若是而逢殆。\n　　惩于羹者而吹齑兮，何不变此志也？　　欲释阶而登天兮，犹有曩之态也。\n　　众骇遽以离心兮，又何以为此伴也？　　同极而异路兮，又何以为此援也？　　晋申生之孝子兮，父信谗而不好。\n　　行婞直而不豫兮，鲧功用而不就。\n　　吾闻作忠以造怨兮，忽谓之过言。\n　　九折臂而成医兮，吾至今而知其信然。\n　　矰弋机而在上兮，罻罗张而在下。\n　　设张辟以娱君兮，愿侧身而无所。\n　　欲儃徊以干傺兮，恐重患而离尤。\n　　欲高飞而远集兮，君罔谓汝何之？　　欲横奔而失路兮，盖志坚而不忍。\n　　背膺牉以交痛兮，心郁结而纡轸。\n　　擣木兰以矫蕙兮，糳申椒以为粮。\n　　播江离与滋菊兮，愿春日以为糗芳。\n　　恐情质之不信兮，故重著以自明。\n　　矫兹媚以私处兮，愿曾思而远身。\n涉江　　余幼好此奇服兮，年既老而不衰。\n　　带长铗之陆离兮，冠切云之崔嵬，　　被明月兮佩宝璐。\n　　世混浊而莫余知兮，吾方高驰而不顾。\n　　驾青虬兮骖白螭，吾与重华游兮瑶之圃。\n　　登昆仑兮食玉英，与天地兮同寿，　　与日月兮同光。\n　　哀南夷之莫吾知兮，旦余济乎江湘。\n　　乘鄂渚而反顾兮，欸秋冬之绪风。\n　　步余马兮山皋，邸余车兮方林。\n　　乘舲船余上沅兮，齐吴榜以击汰。\n　　船容与而不进兮，淹回水而疑滞。\n　　朝发枉渚兮，夕宿辰阳。\n　　苟余心其端直兮，虽僻远之何伤。\n　　入溆浦余儃徊兮，迷不知吾所如。\n　　深林杳以冥冥兮，乃猿狖之所居。\n　　山峻高以蔽日兮，下幽晦以多雨。\n　　霰雪纷其无垠兮，云霏霏而承宇。\n　　哀吾生之无乐兮，幽独处乎山中。\n　　吾不能变心而从俗兮，固将愁苦而终穷。\n　　接舆髡首兮，桑扈臝行。\n　　忠不必用兮，贤不必以。\n　　伍子逢殃兮，比干菹醢。\n　　与前世而皆然兮，吾又何怨乎今之人！　　余将董道而不豫兮，固将重昏而终身！　　乱曰：鸾鸟凤皇，日以远兮。\n　　燕雀乌鹊，巢堂坛兮。\n　　露申辛夷，死林薄兮。\n　　腥臊并御，芳不得薄兮。\n　　阴阳易位，时不当兮。\n　　怀信佗傺，忽乎吾将行兮！哀郢　　皇天之不纯命兮，何百姓之震愆？　　民离散而相失兮，方仲春而东迁。\n　　去故乡而就远兮，遵江夏以流亡。\n　　出国门而轸怀兮，甲之鼂吾以行。\n　　发郢都而去闾兮，怊荒忽其焉极？　　楫齐扬以容与兮，哀见君而不再得。\n　　望长楸而太息兮，涕淫淫其若霰。\n　　过夏首而西浮兮，顾龙门而不见。\n　　心婵媛而伤怀兮，眇不知其所蹠。\n　　顺风波以从流兮，焉洋洋而为客。\n　　凌阳侯之汜滥兮，忽翱翔之焉薄。\n　　心絓结而不解兮，思蹇产而不释。\n　　将运舟而下浮兮，上洞庭而下江。\n　　去终古之所居兮，今逍遥而来东。\n　　羌灵魂之欲归兮，何须臾而忘反。\n　　背夏浦而西思兮，哀故都之日远。\n　　登大坟以远望兮，聊以舒吾忧心。\n　　哀州土之平乐兮，悲江介之遗风。\n　　当陵阳之焉至兮，淼南渡之焉如？　　曾不知夏之为丘兮，孰两东门之可芜？　　心不怡之长久兮，忧与愁其相接。\n　　惟郢路之辽远兮，江与夏之不可涉。\n　　忽若不信兮，至今九年而不复。\n　　惨郁郁而不通兮，蹇侘傺而含慼。\n　　外承欢之汋约兮，谌荏弱而难持。\n　　忠湛湛而愿进兮，妒被离而鄣之。\n　　尧舜之抗行兮，瞭杳杳而薄天。\n　　众谗人之嫉妒兮，被以不慈之伪名。\n　　憎愠惀之修美兮，好夫人之慷慨。\n　　众踥蹀而日进兮，美超远而逾迈。\n　　乱曰：　　曼余目以流观兮，冀一反之何时？　　鸟飞反故乡兮，狐死必首丘。\n　　信非吾罪而弃逐兮，何日夜而忘之？抽思　　心郁郁之忧思兮，独永叹乎增伤。\n　　思蹇产之不释兮，曼遭夜之方长。\n　　悲秋风之动容兮，何回极之浮浮。\n　　数惟荪之多怒兮，伤余心之忧忧。\n　　愿摇起而横奔兮，览民尤以自镇。\n　　结微情以陈词兮，矫以遗夫美人。\n　　昔君与我诚言兮，曰黄昏以为期。\n　　羌中道而回畔兮，反既有此他志。\n　　憍吾以其美好兮，览余以其修姱。\n　　与余言而不信兮，盖为余而造怒。\n　　愿承閒而自察兮，心震悼而不敢。\n　　悲夷犹而冀进兮，心怛伤之憺憺。\n　　兹历情以陈辞兮，荪详聋而不闻。\n　　固切人之不媚兮，众果以我为患。\n　　初吾所陈之耿著兮，岂至今其庸亡？　　何独乐斯之謇謇兮？愿荪美之可光。\n　　望三王以为像兮，指彭咸以为仪。\n　　夫何极而不至兮，故远闻而难亏。\n　　善不由外来兮，名不可以虚作。\n　　孰无施而有报兮，孰不实而有获？　　少歌曰：　　与美人抽思兮，并日夜而无正。\n　　憍吾以其美好兮，敖朕辞而不听。\n　　倡曰：有鸟自南兮，来集汉北。\n　　好姱佳丽兮，牉独处此异域。\n　　惸茕独而不群兮，又无良媒在其侧。\n　　道卓远而日忘兮，愿自申而不得。\n　　望北山而流涕兮，临流水而太息。\n　　望孟夏之短夜兮，何晦明之若岁？　　惟郢路之辽远兮，魂一夕而九逝。\n　　曾不知路之曲直兮，南指月与列星。\n　　愿径逝而未得兮，魂识路之营营。\n　　何灵魂之信直兮，人之心不与吾心同！　　理弱而媒不通兮，尚不知余之从容。\n　　乱曰：　　长濑湍流，溯江潭兮。\n　　狂顾南行，聊以娱心兮。\n　　轸石崴嵬，蹇吾愿兮。\n　　超回志度，行隐进兮。\n　　低徊夷犹，宿北姑兮。\n　　烦冤瞀容，实沛徂兮。\n　　愁叹苦神，灵遥思兮。\n　　路远处幽，又无行媒兮。\n　　道思作颂，聊以自救兮。\n　　忧心不遂，斯言谁告兮。\n怀沙　　滔滔孟夏兮，草木莽莽。\n　　伤怀永哀兮，汩徂南土。\n　　眴兮杳杳，孔静幽默。\n　　郁结纡轸兮，离慜而长鞠。\n　　抚情效志兮，冤屈而自抑。\n　　刓方以为圜兮，常度未替。\n　　易初本迪兮，君子所鄙。\n　　章画志墨兮，前图未改。\n　　内厚质正兮，大人所盛。\n　　巧倕不斲兮，孰察其拨正。\n　　玄文处幽兮，矇瞍谓之不章；　　离娄微睇兮，瞽以为无明。\n　　变白以为黑兮，倒上以为下。\n　　凤皇在笯兮，鸡鹜翔舞。\n　　同糅玉石兮，一概而相量。\n　　夫惟党人之鄙固兮，羌不知余之所臧。\n　　任重载盛兮，陷滞而不济。\n　　怀瑾握瑜兮，穷不知所示。\n　　邑犬之群吠兮，吠所怪也。\n　　非俊疑杰兮，固庸态也。\n　　文质疏内兮，众不知余之异采。\n　　材朴委积兮，莫知余之所有。\n　　重仁袭义兮，谨厚以为丰。\n　　重华不可遌兮，孰知余之从容！　　古固有不并兮，岂知其何故也？　　汤禹久远兮，邈而不可慕也？　　惩违改忿兮，抑心而自强。\n　　离慜而不迁兮，愿志之有像。\n　　进路北次兮，日昧昧其将暮。\n　　舒忧娱哀兮，限之以大故。\n　　乱曰：　　浩浩沅湘，分流汩兮。\n　　修路幽蔽，道远忽兮。\n　　怀质抱情，独无匹兮。\n　　伯乐既没，骥焉程兮。\n　　民生禀命，各有所错兮。\n　　定心广志，余何所畏惧兮？　　曾伤爰哀，永叹喟兮。\n　　世浑浊莫吾知，人心不可谓兮。\n　　知死不可让，愿勿爱兮。\n　　明告君子，吾将以为类兮。\n思美人　　思美人兮，揽涕而竚眙。\n　　媒绝路阻兮，言不可结而诒。\n　　蹇蹇之烦冤兮，陷滞而不发。\n　　申旦以舒中情兮，志沉菀而莫达。\n　　愿寄言于浮云兮，遇丰隆而不将。\n　　因归鸟而致辞兮，羌迅高而难当。\n　　高辛之灵盛兮，遭玄鸟而致诒。\n　　欲变节以从俗兮，媿易初而屈志。\n　　独历年而离愍兮，羌凭心犹未化。\n　　宁隐闵而寿考兮，何变易之可为！　　知前辙之不遂兮，未改此度。\n　　车既覆而马颠兮，蹇独怀此异路。\n　　勒骐骥而更驾兮，造父为我操之，　　迁逡次而勿驱兮，聊假日以须是时。\n　　指嶓冢之西隈兮，与纁黄以为期。\n　　开春发岁兮，白日出之悠悠。\n　　吾将荡志而愉乐兮，遵江夏以娱忧。\n　　揽大薄之芳茝兮，搴长洲之宿莽。\n　　惜吾不及古人兮，吾谁与玩此芳草？　　解萹薄与杂菜兮，备以为交佩。\n　　佩缤纷以缭转兮，遂萎绝而离异。\n　　吾且儃徊以娱忧兮，观南人之变态。\n　　窃快在中心兮，扬厥凭而不竢。\n　　芳与泽其杂糅兮，羌芳华自中出。\n　　纷郁郁其远蒸兮，满内而外扬。\n　　情与质信可保兮，羌居蔽而闻章。\n　　令薜荔以为理兮，惮举趾而缘木。\n　　因芙蓉而为媒兮，惮褰裳而濡足。\n　　登高吾不说兮，入下吾不能。\n　　固朕形之不服兮，然容与而狐疑。\n　　广遂前画兮，未改此度也。\n　　命则处幽吾将罢兮，愿及白日之未暮也。\n　　独茕茕而南行兮，思彭咸之故也。\n惜往日　　惜往日之曾信兮，受命诏以昭时。\n　　奉先功以照下兮，明法度之嫌疑。\n　　国富强而法立兮，属贞臣而日竢。\n　　秘密事之载心兮，虽过失犹弗治。\n　　心纯庞而不泄兮，遭谗人而嫉之。\n　　君含怒而待臣兮，不清澈其然否。\n　　蔽晦君之聪明兮，虚惑误又以欺。\n　　弗参验以考实兮，远迁臣而弗思。\n　　信谗谀之浑浊兮，盛气志而过之。\n　　何贞臣之无罪兮，被离谤而见尤。\n　　惭光景之诚信兮，身幽隐而备之。\n　　临沅湘之玄渊兮，遂自忍而沉流。\n　　卒没身而绝名兮，惜壅君之不昭。\n　　君无度而弗察兮，使芳草为薮幽。\n　　焉舒情而抽信兮，恬死亡而不聊。\n　　独障壅而弊隐兮，使贞臣为无由。\n　　闻百里之为虏兮，伊尹烹于庖厨。\n　　吕望屠于朝歌兮，宁戚歌而饭牛。\n　　不逢汤武与桓缪兮，世孰云而知之。\n　　吴信谗而弗味兮，子胥死而后忧。\n　　介子忠而立枯兮，文君寤而追求。\n　　封介山而为之禁兮，报大德之优游。\n　　思久故之亲身兮，因缟素而哭之。\n　　或忠信而死节兮，或訑谩而不疑。\n　　弗省察而按实兮，听谗人之虚辞。\n　　芳与泽其杂糅兮，孰申旦而别之？　　何芳草之早殀兮，微霜降而下戒。\n　　谅聪不明而蔽壅兮，使谗谀而日得。\n　　自前世之嫉贤兮，谓蕙若其不可佩。\n　　妒佳冶之芬芳兮，嫫母姣而自好。\n　　虽有西施之美容兮，谗妒入以自代。\n　　愿陈情以白行兮，得罪过之不意。\n　　情冤见之日明兮，如列宿之错置。\n　　乘骐骥而驰骋兮，无辔衔而自载；　　乘泛泭以下流兮，无舟楫而自备。\n　　背法度而心治兮，辟与此其无异。\n　　宁溘死而流亡兮，恐祸殃之有再。\n　　不毕辞而赴渊兮，惜壅君之不识。\n橘颂　　后皇嘉树，橘徕服兮。\n　　受命不迁，生南国兮。\n　　深固难徙，更壹志兮。\n　　绿叶素荣，纷其可喜兮。\n　　曾枝剡棘，圆果抟兮。\n　　青黄杂糅，文章烂兮。\n　　精色内白，类任道兮。\n　　纷緼宜修，姱而不丑兮。\n　　嗟尔幼志，有以异兮。\n　　独立不迁，岂不可喜兮？　　深固难徙，廓其无求兮。\n　　苏世独立，横而不流兮。\n　　闭心自慎，终不失过兮。\n　　秉德无私，参天地兮。\n　　愿岁并谢，与长友兮。\n　　淑离不淫，梗其有理兮。\n　　年岁虽少，可师长兮。\n　　行比伯夷，置以为像兮。\n悲回风　　悲回风之摇蕙兮，心冤结而内伤。\n　　物有微而陨性兮，声有隐而先倡。\n　　夫何彭咸之造思兮，暨志介而不忘！　　万变其情岂可盖兮，孰虚伪之可长？　　鸟兽鸣以号群兮，草苴比而不芳。\n　　鱼葺鳞以自别兮，蛟龙隐其文章。\n　　故荼荠不同亩兮，兰茝幽而独芳。\n　　惟佳人之永都兮，更统世以自贶。\n　　眇远志之所及兮，怜浮云之相羊。\n　　介眇志之所惑兮，窃赋诗之所明。\n　　惟佳人之独怀兮，折若椒以自处。\n　　曾歔欷之嗟嗟兮，独隐伏而思虑。\n　　涕泣交而凄凄兮，思不眠以至曙。\n　　终长夜之曼曼兮，掩此哀而不去。\n　　寤从容以周流兮，聊逍遥以自恃。\n　　伤太息之愍怜兮，气于邑而不可止。\n　　糺思心以为纕兮，编愁苦以为膺。\n　　折若木以弊光兮，随飘风之所仍。\n　　存彷佛而不见兮，心踊跃其若汤。\n　　抚珮衽以案志兮，超惘惘而遂行。\n　　岁曶曶其若颓兮，时亦冉冉而将至。\n　　薠蘅槁而节离兮，芳以歇而不比。\n　　怜思心之不可惩兮，证此言之不可聊。\n　　宁溘死而流亡兮，不忍此心之常愁。\n　　孤子吟而抆泪兮，放子出而不还。\n　　孰能思而不隐兮，照彭咸之所闻。\n　　登石峦以远望兮，路眇眇之默默。\n　　入景响之无应兮，闻省想而不可得。\n　　愁郁郁之无快兮，居戚戚而不可解。\n　　心鞿羁而不开兮，气缭转而自缔。\n　　穆眇眇之无垠兮，莽芒芒之无仪。\n　　声有隐而相感兮，物有纯而不可为。\n　　邈漫漫之不可量兮，缥绵绵之不可纡。\n　　愁悄悄之常悲兮，翩冥冥之不可娱。\n　　凌大波而流风兮，讬彭咸之所居。\n　　上高岩之峭岸兮，处雌蜺之标颠。\n　　据青冥而摅虹兮，遂儵忽而扪天。\n　　吸湛露之浮源兮，漱凝霜之雰雰。\n　　依风穴以自息兮，忽倾寤以婵媛。\n　　冯昆仑以澂雾兮，隐渂山以清江。\n　　惮涌湍之礚礚兮，听波声之汹汹。\n　　纷容容之无经兮，罔芒芒之无纪。\n　　轧洋洋之无从兮，驰委移之焉止？　　漂翻翻其上下兮，翼遥遥其左右。\n　　氾潏潏其前后兮，伴张驰之信期。\n　　观炎气之相仍兮，窥烟液之所积。\n　　悲霜雪之俱下兮，听潮水之相击。\n　　借光景以往来兮，施黄棘之枉策。\n　　求介子之所存兮，见伯夷之放迹。\n　　心调度而弗去兮，刻著志之无适。\n　　曰吾怨往昔之所冀兮，悼来者之悐悐。\n　　浮江淮而入海兮，从子胥而自适。\n　　望大河之洲渚兮，悲申徒之抗迹。\n　　骤谏君而不听兮，重任石之何益？　　心絓结而不解兮，思蹇产而不释。"},
{"title": "九歌", "author": "屈原", "dynasty": "先秦", "content": "东皇太一吉日兮辰良，穆将愉兮上皇；抚长剑兮玉珥，璆锵鸣兮琳琅；瑶席兮玉瑱，盍将把兮琼芳；蕙肴蒸兮兰藉，奠桂酒兮椒浆；扬枹兮拊鼓，疏缓节兮安歌；陈竽瑟兮浩倡；灵偃蹇兮姣服，芳菲菲兮满堂；五音纷兮繁会，君欣欣兮乐康。\n云中君浴兰汤兮沐芳，华采衣兮若英；灵连蜷兮既留，烂昭昭兮未央；謇将憺兮寿宫，与日月兮齐光；龙驾兮帝服，聊翱游兮周章；灵皇皇兮既降，猋远举兮云中；览冀洲兮有余，横四海兮焉穷；思夫君兮太息，极劳心兮忡忡；湘君君不行兮夷犹，蹇谁留兮中洲；美要眇兮宜修，沛吾乘兮桂舟；令沅湘兮无波，使江水兮安流；望夫君兮未来，吹参差兮谁思；驾飞龙兮北征，邅吾道兮洞庭；薜荔柏兮蕙绸，荪桡兮兰旌；望涔阳兮极浦，横大江兮扬灵；扬灵兮未极，女婵媛兮为余太息；横流涕兮潺湲，隐思君兮陫侧；桂棹兮兰枻，斵冰兮积雪；采薜荔兮水中，搴芙蓉兮木末；心不同兮媒劳，恩不甚兮轻绝；石濑兮浅浅，飞龙兮翩翩；交不忠兮怨长，期不信兮告余以不闲；朝骋骛兮江皋，夕弭节兮北渚；鸟次兮屋上，水周兮堂下；捐余玦兮江中，遗余佩兮醴浦；采芳洲兮杜若，将以遗兮下女；时不可兮再得，聊逍遥兮容与。\n湘夫人帝子降兮北渚，目眇眇兮愁予；袅袅兮秋风，洞庭波兮木叶下；登白薠兮骋望，与佳期兮夕张；鸟何萃兮苹中，罾何为兮木上？沅有茝兮醴有兰，思公子兮未敢言；荒忽兮远望，观流水兮潺湲；麋何食兮庭中，蛟何为兮水裔；朝驰余马兮江皋，夕济兮西澨；闻佳人兮召余，将腾驾兮偕逝；筑室兮水中，葺之兮荷盖；荪壁兮紫坛，播芳椒兮成堂；桂栋兮兰橑，辛夷楣兮药房；罔薜荔兮为帷，擗蕙櫋兮既张；白玉兮为镇，疏石兰兮为芳；芷葺兮荷屋，缭之兮杜衡；合百草兮实庭，建芳馨兮庑门；九嶷缤兮并迎，灵之来兮如云；捐余袂兮江中，遗余褋兮醴浦；搴汀洲兮杜若，将以遗兮远者；时不可兮骤得，聊逍遥兮容与！大司命广开兮天门，纷吾乘兮玄云；令飘风兮先驱，使涷雨兮洒尘；君回翔兮以下，逾空桑兮从女；纷总总兮九州，何寿夭兮在予；高飞兮安翔，乘清气兮御阴阳；吾与君兮齐速，导帝之兮九坑；灵衣兮被被，玉佩兮陆离；一阴兮一阳，众莫知兮余所为；折疏麻兮瑶华，将以遗兮离居；老冉冉兮既极，不寖近兮愈疏；乘龙兮辚辚，高驰兮冲天；结桂枝兮延伫，羌愈思兮愁人；愁人兮奈何，愿若今兮无亏；固人命兮有当，孰离合兮何为？少司命秋兰兮麋芜，罗生兮堂下；绿叶兮素华，芳菲菲兮袭予；夫人兮自有美子，荪何以兮愁苦；秋兰兮青青，绿叶兮紫茎；满堂兮美人，忽独与余兮目成；入不言兮出不辞，乘回风兮载云旗；悲莫悲兮生别离，乐莫乐兮新相知；荷衣兮蕙带，儵而来兮忽而逝；夕宿兮帝郊，君谁须兮云之际；与女沐兮咸池，曦女发兮阳之阿；望美人兮未来，临风怳兮浩歌；孔盖兮翠旌，登九天兮抚彗星；竦长剑兮拥幼艾，荪独宜兮为民正。\n东君暾将出兮东方，照吾槛兮扶桑；抚余马兮安驱，夜皎皎兮既明；驾龙輈兮乘雷，载云旗兮委蛇；长太息兮将上，心低徊兮顾怀；羌声色兮娱人，观者儋兮忘归；縆瑟兮交鼓，萧钟兮瑶簴；鸣篪兮吹竽，思灵保兮贤姱；翾飞兮翠曾，展诗兮会舞；应律兮合节，灵之来兮敝日；青云衣兮白霓裳，举长矢兮射天狼；操余弧兮反沦降，援北斗兮酌桂浆；撰余辔兮高驰翔，杳冥冥兮以东行。\n河伯与女游兮九河，冲风起兮水扬波；乘水车兮荷盖，驾两龙兮骖螭；登昆仑兮四望，心飞扬兮浩荡；日将暮兮怅忘归，惟极浦兮寤怀；鱼鳞屋兮龙堂，紫贝阙兮珠宫；灵何惟兮水中；乘白鼋兮逐文鱼，与女游兮河之渚；流澌纷兮将来下；子交手兮东行，送美人兮南浦；波滔滔兮来迎，鱼鳞鳞兮媵予。\n山鬼若有人兮山之阿，被薜荔兮带女萝；既含睇兮又宜笑，子慕予兮善窈窕；乘赤豹兮从文狸，辛夷车兮结桂旗；被石兰兮带杜衡，折芳馨兮遗所思；余处幽篁兮终不见天，路险难兮独后来；表独立兮山之上，云容容兮而在下；杳冥冥兮羌昼晦，东风飘兮神灵雨；留灵修兮憺忘归，岁既晏兮孰华予；采三秀兮于山间，石磊磊兮葛蔓蔓；怨公子兮怅忘归，君思我兮不得闲；山中人兮芳杜若，饮石泉兮荫松柏；君思我兮然疑作；雷填填兮雨冥冥，猿啾啾兮狖夜鸣；风飒飒兮木萧萧，思公子兮徒离忧。\n国殇操吴戈兮被犀甲，车错毂兮短兵接；旌蔽日兮敌若云，矢交坠兮士争先；凌余阵兮躐余行，左骖殪兮右刃伤；霾两轮兮絷四马，援玉枹兮击鸣鼓；天时怼兮威灵怒，严杀尽兮弃原野；出不入兮往不反，平原忽兮路超远；带长剑兮挟秦弓，首身离兮心不惩；诚既勇兮又以武，终刚强兮不可凌；身既死兮神以灵，魂魄毅兮为鬼雄。\n礼魂成礼兮会鼓，传芭兮代舞；姱女倡兮容与；春兰兮秋菊，长无绝兮终古。"},
{"title": "天问", "author": "屈原", "dynasty": "先秦", "content": "曰：遂古之初，谁传道之？上下未形，何由考之？冥昭瞢暗，谁能极之？冯翼惟象，何以识之？明明暗暗，惟时何为？阴阳三合，何本何化？圜则九重，孰营度之？惟兹何功，孰初作之？斡维焉系，天极焉加？八柱何当，东南何亏？九天之际，安放安属？隅隈多有，谁知其数？天何所沓？十二焉分？日月安属？列星安陈？出自汤谷，次于蒙汜。\n自明及晦，所行几里？夜光何德，死则又育？厥利维何，而顾菟在腹？女岐无合，夫焉取九子？伯强何处？惠气安在？何阖而晦？何开而明？角宿未旦，曜灵安藏？不任汩鸿，师何以尚之？佥曰“何忧，何不课而行之？”鸱龟曳衔，鲧何听焉？顺欲成功，帝何刑焉？永遏在羽山，夫何三年不施？伯禹愎鲧，夫何以变化？纂就前绪，遂成考功。\n何续初继业，而厥谋不同？洪泉极深，何以窴之？地方九则，何以坟之？河海应龙？何尽何历？鲧何所营？禹何所成？康回冯怒，墬何故以东南倾？九州安错？川谷何洿？东流不溢，孰知其故？东西南北，其修孰多？南北顺椭，其衍几何？昆仑悬圃，其尻安在？增城九重，其高几里？四方之门，其谁从焉？西北辟启，何气通焉？日安不到？烛龙何照？羲和之未扬，若华何光？何所冬暖？何所夏寒？焉有石林？何兽能言？焉有虬龙，负熊以游？雄虺九首，鯈忽焉在？何所不死？长人何守？靡蓱九衢，枲华安居？灵蛇吞象，厥大何如？黑水玄趾，三危安在？延年不死，寿何所止？鲮鱼何所？鬿堆焉处？羿焉彃日？乌焉解羽？禹之力献功，降省下土四方。\n焉得彼嵞山女，而通之於台桑？闵妃匹合，厥身是继。\n胡维嗜不同味，而快鼌饱？启代益作后，卒然离蠥。\n何启惟忧，而能拘是达？皆归射鞫，而无害厥躬。\n何后益作革，而禹播降？启棘宾商，《九辨》《九歌》。\n何勤子屠母，而死分竟地？帝降夷羿，革孽夏民。\n胡射夫河伯，而妻彼雒嫔？冯珧利决，封豨是射。\n何献蒸肉之膏，而后帝不若？浞娶纯狐，眩妻爰谋。\n何羿之射革，而交吞揆之？阻穷西征，岩何越焉？化而为黄熊，巫何活焉？咸播秬黍，莆雚是营。\n何由并投，而鲧疾修盈？白蜺婴茀，胡为此堂？安得夫良药，不能固臧？天式从横，阳离爰死。\n大鸟何鸣，夫焉丧厥体？蓱号起雨，何以兴之？撰体协胁，鹿何膺之？鳌戴山抃，何以安之？释舟陵行，何之迁之？惟浇在户，何求于嫂？何少康逐犬，而颠陨厥首？女歧缝裳，而馆同爰止。\n何颠易厥首，而亲以逢殆？汤谋易旅，何以厚之？覆舟斟寻，何道取之？桀伐蒙山，何所得焉？妺嬉何肆，汤何殛焉？舜闵在家，父何以鳏？尧不姚告，二女何亲？厥萌在初，何所亿焉？璜台十成，谁所极焉？登立为帝，孰道尚之？女娲有体，孰制匠之？舜服厥弟，终然为害。\n何肆犬豕，而厥身不危败？吴获迄古，南岳是止。\n孰期去斯，得两男子？缘鹄饰玉，后帝是飨。\n何承谋夏桀，终以灭丧？帝乃降观，下逢伊挚。\n何条放致罚，而黎服大说？简狄在台，喾何宜？玄鸟致贻，女何喜？该秉季德，厥父是臧。\n胡终弊于有扈，牧夫牛羊？干协时舞，何以怀之？平胁曼肤，何以肥之？有扈牧竖，云何而逢？击床先出，其命何从？恒秉季德，焉得夫朴牛？何往营班禄，不但还来？昏微循迹，有狄不宁。\n何繁鸟萃棘，负子肆情？眩弟并淫，危害厥兄。\n何变化以作诈，而后嗣逢长？成汤东巡，有莘爰极。\n何乞彼小臣，而吉妃是得？水滨之木，得彼小子。\n夫何恶之，媵有莘之妇？汤出重泉，夫何辠尤？不胜心伐帝，夫谁使挑之？会朝争盟，何践吾期？苍鸟群飞，孰使萃之？列击纣躬，叔旦不嘉。\n何亲揆发足，周之命以咨嗟？授殷天下，其位安施？反成乃亡，其罪伊何？争遣伐器，何以行之？并驱击翼，何以将之？昭后成游，南土爰底。\n厥利惟何，逢彼白雉？穆王巧梅，夫何为周流？环理天下，夫何索求？妖夫曳炫，何号于市？周幽谁诛？焉得夫褒姒？天命反侧，何罚何佑？齐桓九会，卒然身杀。\n彼王纣之躬，孰使乱惑？何恶辅弼，谗谄是服？比干何逆，而抑沈之？雷开阿顺，而赐封之？何圣人之一德，卒其异方？梅伯受醢，箕子详狂？稷维元子，帝何竺之？投之于冰上，鸟何燠之？何冯弓挟矢，殊能将之？既惊帝切激，何逢长之？伯昌号衰，秉鞭作牧。\n何令彻彼岐社，命有殷国？迁藏就岐，何能依？殷有惑妇，何所讥？受赐兹醢，西伯上告。\n何亲就上帝罚，殷之命以不救？师望在肆，昌何识？鼓刀扬声，后何喜？武发杀殷，何所悒？载尸集战，何所急？伯林雉经，维其何故？何感天抑墬，夫谁畏惧？皇天集命，惟何戒之？受礼天下，又使至代之？初汤臣挚，后兹承辅。\n何卒官汤，尊食宗绪？勋阖梦生，少离散亡。\n何壮武历，能流厥严？彭铿斟雉，帝何飨？受寿永多，夫何久长？中央共牧，后何怒？蜂蛾微命，力何固？惊女采薇，鹿何佑？北至回水，萃何喜？兄有噬犬，弟何欲？易之以百两，卒无禄？薄暮雷电，归何忧？厥严不奉，帝何求？伏匿穴处，爰何云？荆勋作师，夫何长？悟过改更，我又何言？吴光争国，久余是胜。\n何环穿自闾社丘陵，爰出子文？吾告堵敖以不长。\n何试上自予，忠名弥彰？"},
{"title": "咸阳城东楼 / 咸阳城西楼晚眺", "author": "许浑", "dynasty": "唐代", "content": "一上高城万里愁，蒹葭杨柳似汀洲。\n溪云初起日沉阁，山雨欲来风满楼。\n鸟下绿芜秦苑夕，蝉鸣黄叶汉宫秋。\n行人莫问当年事，故国东来渭水流。"},
{"title": "无题", "author": "李商隐", "dynasty": "唐代", "content": "相见时难别亦难，东风无力百花残。\n春蚕到死丝方尽，蜡炬成灰泪始干。\n晓镜但愁云鬓改，夜吟应觉月光寒。\n蓬山此去无多路，青鸟殷勤为探看。"},
{"title": "左迁至蓝关示侄孙湘", "author": "韩愈", "dynasty": "唐代", "content": "一封朝奏九重天，夕贬潮州路八千。\n欲为圣明除弊事，肯将衰朽惜残年！云横秦岭家何在？雪拥蓝关马不前。\n知汝远来应有意，好收吾骨瘴江边。"},
{"title": "商山早行", "author": "温庭筠", "dynasty": "唐代", "content": "晨起动征铎，客行悲故乡。\n鸡声茅店月，人迹板桥霜。\n槲叶落山路，枳花明驿墙。\n因思杜陵梦，凫雁满回塘。"},
{"title": "大招", "author": "屈原", "dynasty": "先秦", "content": "青春受谢，白日昭只。\n春气奋发，万物遽只。\n冥凌浃行，魂无逃只。\n魂魄归来！无远遥只。\n魂乎归来！无东无西，无南无北只。\n东有大海，溺水浟浟只。\n螭龙并流，上下悠悠只。\n雾雨淫淫，白皓胶只。\n魂乎无东！汤谷寂寥只。\n魂乎无南！南有炎火千里，蝮蛇蜒只。\n山林险隘，虎豹蜿只。\n鰅鳙短狐，王虺骞只。\n魂乎无南！蜮伤躬只；魂乎无西！西方流沙，漭洋洋只。\n豕首纵目，被发鬤只。\n长爪踞牙，诶笑狂只。\n魂乎无西！多害伤只。\n魂乎无北！北有寒山，趠龙赩只。\n代水不可涉，深不可测只。\n天白颢颢，寒凝凝只。\n魂乎无往！盈北极只。\n魂魄归来！闲以静只。\n自恣荆楚，安以定只。\n逞志究欲，心意安只。\n穷身永乐，年寿延只。\n魂乎归来！乐不可言只。\n五谷六仞，设菰梁只。\n鼎臑盈望，和致芳只。\n内鸧鸽鹄，味豺羹只。\n魂乎归来！恣所尝只。\n鲜蠵甘鸡，和楚酪只。\n醢豚苦狗，脍苴蒪只。\n吴酸蒿蒌，不沾薄只。\n魂兮归来！恣所择只。\n炙鸹烝凫，煔鹑敶只。\n煎鰿膗雀，遽爽存只。\n魂乎归来！丽以先只。\n四酎并孰，不涩嗌只。\n清馨冻饮，不歠役只。\n吴醴白蘖，和楚沥只。\n魂乎归来！不遽惕只。\n代秦郑卫，鸣竽张只。\n伏戏《驾辩》，楚《劳商》只。\n讴和《扬阿》，赵萧倡只。\n魂乎归来！定空桑只。\n二八接舞，投诗赋只。\n叩钟调磬，娱人乱只。\n四上竞气，极声变只。\n魂乎归来！听歌譔只。\n朱唇皓齿，嫭以姱只。\n比德好闲，习以都只。\n丰肉微骨，调以娱只。\n魂乎归来！安以舒只。\n嫮目宜笑，娥眉曼只。\n容则秀雅，稚朱颜只。\n魂乎归来！静以安只。\n姱修滂浩，丽以佳只。\n曾颊倚耳，曲眉规只。\n滂心绰态，姣丽施只。\n小腰秀颈，若鲜卑只。\n魂乎归来！思怨移只。\n易中利心，以动作只。\n粉白黛黑，施芳泽只。\n长袂拂面，善留客只。\n魂乎归来！以娱昔只。\n青色直眉，美目媔只。\n靥辅奇牙，宜笑嘕只。\n丰肉微骨，体便娟只。\n魂乎归来！恣所便只。\n夏屋广大，沙堂秀只。\n南房小坛，观绝霤只。\n曲屋步壛，宜扰畜只。\n腾驾步游，猎春囿只。\n琼轂错衡，英华假只。\n茝兰桂树，郁弥路只。\n魂乎归来！恣志虑只。\n孔雀盈园，畜鸾皇只！鵾鸿群晨，杂鶖鸧只。\n鸿鹄代游，曼骕驦只。\n魂乎归来！凤凰翔只。\n曼泽怡面，血气盛只。\n永宜厥身，保寿命只。\n室家盈廷，爵禄盛只。\n魂乎归来！居室定只。\n接径千里，出若云只。\n三圭重侯，听类神只。\n察笃夭隐，孤寡存只。\n魂兮归来！正始昆只。\n田邑千畛，人阜昌只。\n美冒众流，德泽章只。\n先威后文，善美明只。\n魂乎归来！赏罚当只。\n名声若日，照四海只。\n德誉配天，万民理只。\n北至幽陵，南交阯只。\n西薄羊肠，东穷海只。\n魂乎归来！尚贤士只。\n发政献行，禁苛暴只。\n举杰压陛，诛讥罢只。\n直赢在位，近禹麾只。\n豪杰执政，流泽施只。\n魂乎来归！国家为只。\n雄雄赫赫，天德明只。\n三公穆穆，登降堂只。\n诸侯毕极，立九卿只。\n昭质既设，大侯张只。\n执弓挟矢，揖辞让只。\n魂乎来归！尚三王只。"},
{"title": "月夜忆舍弟", "author": "杜甫", "dynasty": "唐代", "content": "戍鼓断人行，边秋一雁声。\n露从今夜白，月是故乡明。\n有弟皆分散，无家问死生。\n寄书长不达，况乃未休兵。"},
{"title": "长沙过贾谊宅", "author": "刘长卿", "dynasty": "唐代", "content": "三年谪宦此栖迟，万古惟留楚客悲。\n秋草独寻人去后，寒林空见日斜时。\n汉文有道恩犹薄，湘水无情吊岂知？寂寂江山摇落处，怜君何事到天涯！"},
{"title": "酬乐天扬州初逢席上见赠", "author": "刘禹锡", "dynasty": "唐代", "content": "巴山楚水凄凉地，二十三年弃置身。\n怀旧空吟闻笛赋，到乡翻似烂柯人。\n沉舟侧畔千帆过，病树前头万木春。\n今日听君歌一曲，暂凭杯酒长精神。"},
{"title": "沁园春·雪", "author": "毛泽东", "dynasty": "近现代", "content": "北国风光，千里冰封，万里雪飘。\n望长城内外，惟余莽莽；大河上下，顿失滔滔。\n山舞银蛇，原驰蜡象，欲与天公试比高。\n须晴日，看红装素裹，分外妖娆。\n江山如此多娇，引无数英雄竞折腰。\n惜秦皇汉武，略输文采；唐宗宋祖，稍逊风骚。\n一代天骄，成吉思汗，只识弯弓射大雕。\n俱往矣，数风流人物，还看今朝。"},
{"title": "行路难·其一", "author": "李白", "dynasty": "唐代", "content": "金樽清酒斗十千，玉盘珍羞直万钱。\n停杯投箸不能食，拔剑四顾心茫然。\n欲渡黄河冰塞川，将登太行雪满山。\n闲来垂钓碧溪上，忽复乘舟梦日边。\n行路难，行路难，多歧路，今安在？长风破浪会有时，直挂云帆济沧海。"},
{"title": "招魂", "author": "屈原", "dynasty": "先秦", "content": "朕幼清以廉洁兮，身服义而未沫。\n主此盛德兮，牵于俗而芜秽。\n上无所考此盛德兮，长离殃而愁苦。\n帝告巫阳曰：“有人在下，我欲辅之。\n魂魄离散，汝筮予之。\n”巫阳对曰：“掌梦！上帝其难从；若必筮予之，恐后之谢，不能复用。\n”巫阳焉乃下招曰：魂兮归来！去君之恒干，何为四方些？舍君之乐处，而离彼不祥些！魂兮归来！东方不可以讬些。\n长人千仞，惟魂是索些。\n十日代出，流金铄石些。\n彼皆习之，魂往必释些。\n归来兮！不可以讬些。\n魂兮归来！南方不可以止些。\n雕题黑齿，得人肉以祀，以其骨为醢些。\n蝮蛇蓁蓁，封狐千里些。\n雄虺九首，往来倏忽，吞人以益其心些。\n归来兮！不可久淫些。\n魂兮归来！西方之害，流沙千里些。\n旋入雷渊，爢散而不可止些。\n幸而得脱，其外旷宇些。\n赤蚁若象，玄蜂若壶些。\n五谷不生，丛菅是食些。\n其土烂人，求水无所得些。\n彷徉无所倚，广大无所极些。\n归来兮！恐自遗贼些。\n魂兮归来！北方不可以止些。\n增冰峨峨，飞雪千里些。\n归来兮！不可以久些。\n魂兮归来！君无上天些。\n虎豹九关，啄害下人些。\n一夫九首，拔木九千些。\n豺狼从目，往来侁侁些。\n悬人以嬉，投之深渊些。\n致命于帝，然后得瞑些。\n归来！往恐危身些。\n魂兮归来！君无下此幽都些。\n土伯九约，其角觺觺些。\n敦脄血拇，逐人伂駓駓些。\n参目虎首，其身若牛些。\n此皆甘人，归来！恐自遗灾些。\n魂兮归来！入修门些。\n工祝招君，背行先些。\n秦篝齐缕，郑绵络些。\n招具该备，永啸呼些。\n魂兮归来！反故居些。\n天地四方，多贼奸些。\n像设君室，静闲安些。\n高堂邃宇，槛层轩些。\n层台累榭，临高山些。\n网户朱缀，刻方连些。\n冬有穾厦，夏室寒些。\n川谷径复，流潺湲些。\n光风转蕙，氾崇兰些。\n经堂入奥，朱尘筵些。\n砥室翠翘，挂曲琼些。\n翡翠珠被，烂齐光些。\n蒻阿拂壁，罗帱张些。\n纂组绮缟，结琦璜些。\n室中之观，多珍怪些。\n兰膏明烛，华容备些。\n二八侍宿，射递代些。\n九侯淑女，多迅众些。\n盛鬋不同制，实满宫些。\n容态好比，顺弥代些。\n弱颜固植，謇其有意些。\n姱容修态，絚洞房些。\n蛾眉曼睩，目腾光些。\n靡颜腻理，遗视矊些。\n离榭修幕，侍君之闲些。\n悲帷翠帐，饰高堂些。\n红壁沙版，玄玉梁些。\n仰观刻桷，画龙蛇些。\n坐堂伏槛，临曲池些。\n芙蓉始发，杂芰荷些。\n紫茎屏风，文缘波些。\n文异豹饰，侍陂陁些。\n轩辌既低，步骑罗些。\n兰薄户树，琼木篱些。\n魂兮归来！何远为些？室家遂宗，食多方些。\n稻粢穱麦，挐黄梁些。\n大苦醎酸，辛甘行些。\n肥牛之腱，臑若芳些。\n和酸若苦，陈吴羹些。\n胹鳖炮羔，有柘浆些。\n鹄酸臇凫，煎鸿鸧些。\n露鸡臛蠵，厉而不爽些。\n粔籹蜜饵，有餦餭些。\n瑶浆蜜勺，实羽觞些。\n挫糟冻饮，酎清凉些。\n华酌既陈，有琼浆些。\n归来反故室，敬而无妨些。\n肴羞未通，女乐罗些。\n敶钟按鼓，造新歌些。\n《涉江》《采菱》，发《扬荷》些。\n美人既醉，朱颜酡些。\n嬉光眇视，目曾波些。\n被文服纤，丽而不奇些。\n长发曼鬋，艳陆离些。\n二八齐容，起郑舞些。\n衽若交竿，抚案下些。\n竽瑟狂会，搷鸣鼓些。\n宫庭震惊，发激楚些。\n吴歈蔡讴，奏大吕些。\n士女杂坐，乱而不分些。\n放敶组缨，班其相纷些。\n郑卫妖玩，来杂陈些。\n《激楚》之结，独秀先些。\n菎蔽象棋，有六簙些。\n分曹并进，遒相迫些。\n成枭而牟，呼五白些。\n晋制犀比，费白日些。\n铿钟摇簴，揳梓瑟些。\n娱酒不废，沈日夜些。\n兰膏明烛，华灯错些。\n结撰至思，兰芳假些。\n人有所极，同心赋些。\n酎饮尽欢，乐先故些。\n魂兮归来！反故居些。\n乱曰：献岁发春兮，汨吾南征。\n菉蘋齐叶兮，白芷生。\n路贯庐江兮，左长薄。\n倚沼畦瀛兮，遥望博。\n青骊结驷兮，齐千乘。\n悬火延起兮，玄颜烝。\n步及骤处兮，诱骋先。\n抑骛若通兮，引车右还。\n与王趋梦兮，课后先。\n君王亲发兮，惮青兕。\n朱明承夜兮，时不可以淹。\n皋兰被径兮，斯路渐。\n湛湛江水兮，上有枫。\n目极千里兮，伤春心。\n魂兮归来，哀江南！"},
{"title": "送友人", "author": "李白", "dynasty": "唐代", "content": "青山横北郭，白水绕东城。\n此地一为别，孤蓬万里征。\n浮云游子意，落日故人情。\n挥手自兹去，萧萧班马鸣。"},
{"title": "渔父", "author": "屈原", "dynasty": "先秦", "content": "屈原既放，游于江潭，行吟泽畔，颜色憔悴，形容枯槁。\n渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。\n”　　渔父曰：“圣人不凝滞于物，而能与世推移。\n世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”　　屈原曰：“吾闻之，新沐者必弹冠，新浴者必振衣；安能以身之察察，受物之汶汶者乎？宁赴湘流，葬于江鱼之腹中。\n安能以皓皓之白，而蒙世俗之尘埃乎?”　　渔父莞尔而笑，鼓枻而去，乃歌曰：“沧浪之水清兮，可以濯吾缨；沧浪之水浊兮，可以濯吾足。\n”遂去，不复与言。"},
{"title": "题破山寺后禅院", "author": "常建", "dynasty": "唐代", "content": "清晨入古寺，初日照高林。\n曲径通幽处，禅房花木深。\n山光悦鸟性，潭影空人心。\n万籁此都寂，但余钟磬音。"},
{"title": "送杜少府之任蜀州 / 送杜少府之任蜀川", "author": "王勃", "dynasty": "唐代", "content": "城阙辅三秦，风烟望五津。\n与君离别意，同是宦游人。\n海内存知己，天涯若比邻。\n无为在歧路，儿女共沾巾。"},
{"title": "望洞庭湖赠张丞相 / 临洞庭湖赠张丞相", "author": "孟浩然", "dynasty": "唐代", "content": "八月湖水平，涵虚混太清。\n气蒸云梦泽，波撼岳阳城。\n欲济无舟楫，端居耻圣明。\n坐观垂钓者，徒有羡鱼情。"},
{"title": "子衿", "author": "佚名", "dynasty": "先秦", "content": "青青子衿，悠悠我心。\n纵我不往，子宁不嗣音？青青子佩，悠悠我思。\n纵我不往，子宁不来？挑兮达兮，在城阙兮。\n一日不见，如三月兮！"},
{"title": "茅屋为秋风所破歌", "author": "杜甫", "dynasty": "唐代", "content": "八月秋高风怒号，卷我屋上三重茅。\n茅飞渡江洒江郊，高者挂罥长林梢，下者飘转沉塘坳。\n南村群童欺我老无力，忍能对面为盗贼。\n公然抱茅入竹去，唇焦口燥呼不得，归来倚杖自叹息。\n俄顷风定云墨色，秋天漠漠向昏黑。\n布衾多年冷似铁，娇儿恶卧踏里裂。\n床头屋漏无干处，雨脚如麻未断绝。\n自经丧乱少睡眠，长夜沾湿何由彻！安得广厦千万间，大庇天下寒士俱欢颜！风雨不动安如山。\n呜呼！何时眼前突兀见此屋，吾庐独破受冻死亦足！(死亦足一作：死意足）"},
{"title": "式微", "author": "佚名", "dynasty": "先秦", "content": "式微，式微，胡不归？微君之故，胡为乎中露？式微，式微，胡不归？微君之躬，胡为乎泥中？"},
{"title": "石壕吏", "author": "杜甫", "dynasty": "唐代", "content": "暮投石壕村，有吏夜捉人。\n老翁逾墙走，老妇出门看。\n吏呼一何怒，妇啼一何苦。\n听妇前致词，三男邺城戍。\n一男附书至，二男新战死。\n存者且偷生，死者长已矣。\n室中更无人，惟有乳下孙。\n有孙母未去，出入无完裙。\n老妪力虽衰，请从吏夜归。\n急应河阳役，犹得备晨炊。\n夜久语声绝，如闻泣幽咽。\n天明登前途，独与老翁别。"},
{"title": "卖炭翁", "author": "白居易", "dynasty": "唐代", "content": "卖炭翁，伐薪烧炭南山中。\n满面尘灰烟火色，两鬓苍苍十指黑。\n卖炭得钱何所营？身上衣裳口中食。\n可怜身上衣正单，心忧炭贱愿天寒。\n夜来城外一尺雪，晓驾炭车辗冰辙。\n牛困人饥日已高，市南门外泥中歇。\n翩翩两骑来是谁？黄衣使者白衫儿。\n手把文书口称敕，回车叱牛牵向北。\n一车炭，千余斤，宫使驱将惜不得。\n半匹红纱一丈绫，系向牛头充炭直。"},
{"title": "采蘋", "author": "佚名", "dynasty": "先秦", "content": "于以采蘋？南涧之滨。\n于以采藻？于彼行潦。\n于以盛之？维筐及筥。\n于以湘之？维锜及釜。\n于以奠之？宗室牖下。\n谁其尸之？有齐季女。"},
{"title": "草虫", "author": "佚名", "dynasty": "先秦", "content": "喓喓草虫，趯趯阜螽。\n未见君子，忧心忡忡。\n亦既见止，亦既觏止，我心则降。\n陟彼南山，言采其蕨。\n未见君子，忧心惙惙。\n亦既见止，亦既觏止，我心则说。\n陟彼南山，言采其薇。\n未见君子，我心伤悲。\n亦既见止，亦既觏止，我心则夷。"},
{"title": "采蘩", "author": "佚名", "dynasty": "先秦", "content": "于以采蘩？于沼于沚。\n于以用之？公侯之事。\n于以采蘩？于涧之中。\n于以用之？公侯之宫。\n被之僮僮，夙夜在公。\n被之祁祁，薄言还归。"},
{"title": "汉广", "author": "佚名", "dynasty": "先秦", "content": "南有乔木，不可休思；汉有游女，不可求思。\n汉之广矣，不可泳思；江之永矣，不可方思。\n翘翘错薪，言刈其楚；之子于归，言秣其马。\n汉之广矣，不可泳思；江之永矣，不可方思。\n翘翘错薪，言刈其蒌；之子于归，言秣其驹。\n汉之广矣，不可泳思；江之永矣，不可方思。"},
{"title": "芣苢", "author": "佚名", "dynasty": "先秦", "content": "采采芣苢，薄言采之。\n采采芣苢，薄言有之。\n采采芣苢，薄言掇之。\n采采芣苢，薄言捋之。\n采采芣苢，薄言袺之。\n采采芣苢，薄言襭之。"},
{"title": "兔罝", "author": "佚名", "dynasty": "先秦", "content": "肃肃兔罝，椓之丁丁。\n赳赳武夫，公侯干城。\n肃肃兔罝，施于中逵。\n赳赳武夫，公侯好仇。\n肃肃兔罝，施于中林。\n赳赳武夫，公侯腹心。"},
{"title": "螽斯", "author": "佚名", "dynasty": "先秦", "content": "螽斯羽，诜诜兮。\n宜尔子孙，振振兮。\n螽斯羽，薨薨兮。\n宜尔子孙，绳绳兮。\n螽斯羽，揖揖兮。\n宜尔子孙，蛰蛰兮。"},
{"title": "与妻书", "author": "林觉民", "dynasty": "清代", "content": "意映卿卿如晤：吾今以此书与汝永别矣！吾作此书时，尚是世中一人；汝看此书时，吾已成为阴间一鬼。\n吾作此书，泪珠和笔墨齐下，不能竟书而欲搁笔，又恐汝不察吾衷，谓吾忍舍汝而死，谓吾不知汝之不欲吾死也，故遂忍悲为汝言之。\n　　吾至爱汝，即此爱汝一念，使吾勇于就死也。\n吾自遇汝以来，常愿天下有情人都成眷属；然遍地腥云，满街狼犬，称心快意，几家能彀？司马春衫，吾不能学太上之忘情也。\n语云：仁者“老吾老，以及人之老；幼吾幼，以及人之幼”。\n吾充吾爱汝之心，助天下人爱其所爱，所以敢先汝而死，不顾汝也。\n汝体吾此心，于啼泣之余，亦以天下人为念，当亦乐牺牲吾身与汝身之福利，为天下人谋永福也。\n汝其勿悲！　　汝忆否？四五年前某夕，吾尝语曰：“与使吾先死也，无宁汝先我而死。\n”汝初闻言而怒，后经吾婉解，虽不谓吾言为是，而亦无词相答。\n吾之意盖谓以汝之弱，必不能禁失吾之悲，吾先死，留苦与汝，吾心不忍，故宁请汝先死，吾担悲也。\n嗟夫！谁知吾卒先汝而死乎？　　吾真真不能忘汝也！回忆后街之屋，入门穿廊，过前后厅，又三四折，有小厅，厅旁一室，为吾与汝双栖之所。\n初婚三四个月，适冬之望日前后，窗外疏梅筛月影，依稀掩映；吾与并肩携手，低低切切，何事不语？何情不诉？及今思之，空余泪痕。\n又回忆六七年前，吾之逃家复归也，汝泣告我：“望今后有远行，必以告妾，妾愿随君行。\n”吾亦既许汝矣。\n前十余日回家，即欲乘便以此行之事语汝，及与汝相对，又不能启口，且以汝之有身也，更恐不胜悲，故惟日日呼酒买醉。\n嗟夫！当时余心之悲，盖不能以寸管形容之。\n　　吾诚愿与汝相守以死，第以今日事势观之，天灾可以死，盗贼可以死，瓜分之日可以死，奸官污吏虐民可以死，吾辈处今日之中国，国中无地无时不可以死。\n到那时使吾眼睁睁看汝死，或使汝眼睁睁看吾死，吾能之乎？抑汝能之乎？即可不死，而离散不相见，徒使两地眼成穿而骨化石，试问古来几曾见破镜能重圆？则较死为苦也，将奈之何？今日吾与汝幸双健。\n天下人不当死而死与不愿离而离者，不可数计，钟情如我辈者，能忍之乎？此吾所以敢率性就死不顾汝也。\n吾今死无余憾，国事成不成自有同志者在。\n依新已五岁，转眼成人，汝其善抚之，使之肖我。\n汝腹中之物，吾疑其女也，女必像汝，吾心甚慰。\n或又是男，则亦教其以父志为志，则吾死后尚有二意洞在也。\n幸甚，幸甚！吾家后日当甚贫，贫无所苦，清静过日而已。\n　　吾今与汝无言矣。\n吾居九泉之下遥闻汝哭声，当哭相和也。\n吾平日不信有鬼，今则又望其真有。\n今是人又言心电感应有道，吾亦望其言是实，则吾之死，吾灵尚依依旁汝也，汝不必以无侣悲。\n　　吾平生未尝以吾所志语汝，是吾不是处；然语之，又恐汝日日为吾担忧。\n吾牺牲百死而不辞，而使汝担忧，的的非吾所忍。\n吾爱汝至，所以为汝谋者惟恐未尽。\n汝幸而偶我，又何不幸而生今日中国！吾幸而得汝，又何不幸而生今日之中国！卒不忍独善其身。\n嗟夫！巾短情长，所未尽者，尚有万千，汝可以模拟得之。\n吾今不能见汝矣！汝不能舍吾，其时时于梦中得我乎？一恸。\n辛未三月廿六夜四鼓，意洞手书。\n　　家中诸母皆通文，有不解处，望请其指教，当尽吾意为幸。"},
{"title": "鹊巢", "author": "佚名", "dynasty": "先秦", "content": "维鹊有巢，维鸠居之。\n之子于归，百两御之。\n维鹊有巢，维鸠方之。\n之子于归，百两将之。\n维鹊有巢，维鸠盈之。\n之子于归，百两成之。"},
{"title": "卷耳", "author": "佚名", "dynasty": "先秦", "content": "采采卷耳，不盈顷筐。\n嗟我怀人，寘彼周行。\n陟彼崔嵬，我马虺隤。\n我姑酌彼金罍，维以不永怀。\n陟彼高冈，我马玄黄。\n我姑酌彼兕觥，维以不永伤。\n陟彼砠矣，我马瘏矣。\n我仆痡矣，云何吁矣。"},
{"title": "麟之趾", "author": "佚名", "dynasty": "先秦", "content": "麟之趾，振振公子，于嗟麟兮。\n麟之定，振振公姓，于嗟麟兮。\n麟之角，振振公族，于嗟麟兮。"},
{"title": "招隐士", "author": "淮南小山", "dynasty": "两汉", "content": "桂树丛生兮山之幽，偃蹇连蜷兮枝相缭。\n山气巄嵷兮石嵯峨，溪谷崭岩兮水曾波。\n猿狖群啸兮虎豹嗥，攀援桂枝兮聊淹留。\n王孙游兮不归，春草生兮萋萋。\n岁暮兮不自聊，蟪蛄鸣兮啾啾。\n坱兮轧，山曲岪，心淹留兮恫慌忽。\n罔兮沕，憭兮栗，虎豹穴。\n丛薄深林兮，人上栗。\n嵚岑碕礒兮，碅磳磈硊；树轮相纠兮，林木茷骫。\n青莎杂树兮，薠草靃靡；白鹿麏麚兮，或腾或倚。\n状貌崟崟兮峨峨，凄凄兮漇漇。\n猕猴兮熊罴，慕类兮以悲；攀援桂枝兮聊淹留。\n虎豹斗兮熊罴咆，禽兽骇兮亡其曹。\n王孙兮归来，山中兮不可以久留。"},
{"title": "柳", "author": "寇准", "dynasty": "宋代", "content": "晓带轻烟间杏花，晚凝深翠拂平沙。\n长条别有风流处，密映钱塘苏小家。"},
{"title": "村行", "author": "王禹偁", "dynasty": "宋代", "content": "马穿山径菊初黄，信马悠悠野兴长。\n万壑有声含晚籁，数峰无语立斜阳。\n棠梨叶落胭脂色，荞麦花开白雪香。\n何事吟余忽惆怅，村桥原树似吾乡。"},
{"title": "远游", "author": "屈原", "dynasty": "先秦", "content": "悲时俗之迫阨兮，愿轻举而远游。\n质菲薄而无因兮，焉讬乘而上浮？遭沈浊而污秽兮，独郁结其谁语！夜耿耿而不寐兮，魂营营而至曙。\n惟天地之无穷兮，哀人生之长勤。\n往者余弗及兮，来者吾不闻。\n步徙倚而遥思兮，怊惝怳而乖怀。\n意荒忽而流荡兮，心愁悽而增悲。\n神倏忽而不反兮，形枯槁而独留。\n内惟省以操端兮，求正气之所由。\n漠虚静以恬愉兮，澹无为而自得。\n闻赤松之清尘兮，愿承风乎遗则。\n贵真人之休德兮，美往世之登仙；与化去而不见兮，名声著而日延。\n奇傅说之讬辰星兮，羡韩众之得一。\n形穆穆以浸远兮，离人群而遁逸。\n因气变而遂曾举兮，忽神奔而鬼怪。\n时仿佛以遥见兮，精晈晈以往来。\n超氛埃而淑邮兮，终不反其故都。\n免众患而不惧兮，世莫知其所如。\n恐天时之代序兮，耀灵晔而西征。\n微霜降而下沦兮，悼芳草之先蘦。\n聊仿佯而逍遥兮，永历年而无成。\n谁可与玩斯遗芳兮？长向风而舒情。\n高阳邈以远兮，余将焉所程？重曰：春秋忽其不淹兮，奚久留此故居。\n轩辕不可攀援兮，吾将从王乔而娱戏。\n餐六气而饮沆瀣兮，漱正阳而含朝霞。\n保神明之清澄兮，精气入而麤秽除。\n顺凯风以从游兮，至南巢而壹息。\n见王子而宿之兮，审壹气之和德。\n曰“道可受兮，不可传；其小无内兮，其大无垠。\n毋滑而魂兮，彼将自然；壹气孔神兮，于中夜存。\n虚以待之存，无为之先；庶类以成兮，此德之门。\n”闻至贵而遂徂兮，忽乎吾将行。\n仍羽人于丹丘，留不死之旧乡。\n朝濯发于汤谷兮，夕晞余身兮九阳。\n吸飞泉之微液兮，怀琬琰之华英。\n玉色頩以脕颜兮，精醇粹而始壮。\n质销铄以汋约兮，神要眇以淫放。\n嘉南州之炎德兮，丽桂树之冬荣；山萧条而无兽兮，野寂漠其无人。\n载营魄而登霞兮，掩浮云而上征。\n命天阍其开关兮，排阊阖而望予。\n召丰隆使先导兮，问太微之所居。\n集重阳入帝宫兮，造旬始而观清都。\n朝发轫于太仪兮，夕始临乎于微闾。\n屯余车之万乘兮，纷容与而并驰。\n驾八龙之婉婉兮，载云旗之逶蛇。\n建雄虹之采旄兮，五色杂而炫耀。\n服偃蹇以低昂兮，骖连蜷以骄骜。\n骑胶葛以杂乱兮，斑漫衍而方行。\n撰余辔而正策兮，吾将过乎句芒。\n历太皓以右转兮，前飞廉以启路。\n阳杲杲其未光兮，凌天地以径度。\n风伯为余先驱兮，氛埃辟而清凉。\n凤凰翼其承旂兮，遇蓐收乎西皇。\n揽慧星以为旍兮，举斗柄以为麾。\n叛陆离其上下兮，游惊雾之流波。\n时暧曃其曭莽兮，召玄武而奔属。\n后文昌使掌行兮，选署众神以并轂。\n路漫漫其修远兮，徐弭节而高厉。\n左雨师使径侍兮，右雷公以为卫。\n欲度世以忘归兮，意姿睢以抯挢。\n内欣欣而自美兮，聊媮娱以淫乐。\n涉青云以汎滥游兮，忽临睨夫旧乡。\n仆夫怀余心悲兮，边马顾而不行。\n思旧故以想象兮，长太息而掩涕。\n汜容与而遐举兮，聊抑志而自弭。\n指炎神而直驰兮，吾将往乎南疑。\n览方外之荒忽兮，沛罔瀁而自浮。\n祝融戒而跸御兮，腾告鸾鸟迎宓妃。\n张咸池奏承云兮，二女御九韶歌。\n使湘灵鼓瑟兮，令海若舞冯夷。\n玄螭虫象并出进兮，形蟉虯而逶蛇。\n雌蜺便娟以增挠兮，鸾鸟轩翥而翔飞。\n音乐博衍无终极兮，焉乃逝以徘徊。\n舒并节以驰骛兮，逴绝垠乎寒门。\n轶迅风于清源兮，从颛顼乎增冰。\n历玄冥以邪径兮，乘间维以反顾。\n召黔赢而见之兮，为余先乎平路。\n经营四方兮，周流六漠。\n上至列缺兮，降望大壑。\n下峥嵘而无地兮，上寥廓而无天。\n视倏忽而无见兮，听惝恍而无闻。\n超无为以至清兮，与泰初而为邻。"},
{"title": "葛覃", "author": "佚名", "dynasty": "先秦", "content": "葛之覃兮，施于中谷，维叶萋萋。\n黄鸟于飞，集于灌木，其鸣喈喈。\n葛之覃兮，施于中谷，维叶莫莫。\n是刈是濩，为絺为綌，服之无斁。\n言告师氏，言告言归。\n薄污我私。\n薄澣我衣。\n害澣害否？归宁父母。"},
{"title": "侍宴咏石榴", "author": "孔绍安", "dynasty": "唐代", "content": "可惜庭中树，移根逐汉臣。\n只为来时晚，花开不及春。"},
{"title": "人日思归", "author": "薛道衡", "dynasty": "隋代", "content": "入春才七日，离家已二年。\n人归落雁后，思发在花前。"},
{"title": "于长安归还扬州九月九日行薇山亭赋韵 / 长安九日诗", "author": "江总", "dynasty": "南北朝", "content": "心逐南云逝，形随北雁来。\n故乡篱下菊，今日几花开。"},
{"title": "书河上亭壁", "author": "寇准", "dynasty": "宋代", "content": "岸阔樯稀波渺茫，独凭危槛思何长。\n萧萧远树疏林外，一半秋山带夕阳。"},
{"title": "塞上", "author": "柳开", "dynasty": "宋代", "content": "鸣骹直上一千尺，天静无风声更干。\n碧眼胡儿三百骑，尽提金勒向云看。"},
{"title": "柳枝词", "author": "郑文宝", "dynasty": "宋代", "content": "亭亭画舸系春潭，直到行人酒半酣。\n不管烟波与风雨，载将离恨过江南。"},
{"title": "折杨柳歌辞五首", "author": "佚名", "dynasty": "南北朝", "content": "上马不捉鞭，反折杨柳枝。\n蹀座吹长笛，愁杀行客儿。\n腹中愁不乐，愿作郎马鞭。\n出入擐郎臂，蹀座郎膝边。\n放马两泉泽，忘不著连羁。\n担鞍逐马走，何见得马骑。\n遥看孟津河，杨柳郁婆娑。\n我是虏家儿，不解汉儿歌。\n健儿须快马，快马须健儿。\n跸跋黄尘下，然后别雄雌。"},
{"title": "咏傀儡", "author": "杨亿", "dynasty": "宋代", "content": "鲍老当筵笑郭郎，笑他舞袖太郎当。\n若教鲍老当筵舞，转更郎当舞袖长。"},
{"title": "春居杂兴·两株桃杏映篱斜", "author": "王禹偁", "dynasty": "宋代", "content": "两株桃杏映篱斜，妆点商州副使家。\n何事春风容不得？和莺吹折数枝花。"},
{"title": "寄王琳", "author": "庾信", "dynasty": "南北朝", "content": "玉关道路远，金陵信使疏。\n独下千行泪，开君万里书。"},
{"title": "关山月", "author": "徐陵", "dynasty": "南北朝", "content": "关山三五月，客子忆秦川。\n思妇高楼上，当窗应未眠。\n星旗映疏勒，云阵上祁连。\n战气今如此，从军复几年。"},
{"title": "樛木", "author": "佚名", "dynasty": "先秦", "content": "南有樛木，葛藟累之。\n乐只君子，福履绥之。\n南有樛木，葛藟荒之。\n乐只君子，福履将之。\n南有樛木，葛藟萦之。\n乐只君子，福履成之。"},
{"title": "陇头歌辞三首", "author": "佚名", "dynasty": "南北朝", "content": "陇头流水，流离山下。\n念吾一身，飘然旷野。\n朝发欣城，暮宿陇头。\n寒不能语，舌卷入喉。\n陇头流水，鸣声呜咽。\n遥望秦川，心肝断绝。"},
{"title": "作蚕丝", "author": "佚名", "dynasty": "南北朝", "content": "春蚕不应老，昼夜常怀丝。\n何惜微躯尽，缠绵自有时。"},
{"title": "汝坟", "author": "佚名", "dynasty": "先秦", "content": "遵彼汝坟，伐其条枚。\n未见君子，惄如调饥。\n遵彼汝坟，伐其条肄。\n既见君子，不我遐弃。\n鲂鱼赪尾，王室如毁。\n虽则如毁，父母孔迩。"},
{"title": "诏问山中何所有赋诗以答", "author": "陶弘景", "dynasty": "南北朝", "content": "山中何所有，岭上多白云。\n只可自怡悦，不堪持赠君。"},
{"title": "断句", "author": "刘昶", "dynasty": "南北朝", "content": "白云满鄣来，黄尘暗天起。\n关山四面绝，故乡几千里。"},
{"title": "蜀道难·其二", "author": "萧纲", "dynasty": "南北朝", "content": "巫山七百里，巴水三回曲。\n笛声下复高，猿啼断还续。"},
{"title": "晚出新亭", "author": "阴铿", "dynasty": "南北朝", "content": "大江一浩荡，离悲足几重。\n潮落犹如盖，云昏不作峰。\n远戍唯闻鼓，寒山但见松。\n九十方称半，归途讵有踪。"},
{"title": "边城思", "author": "何逊", "dynasty": "南北朝", "content": "柳黄未吐叶，水绿半含苔。\n春色边城动，客思故乡来。"},
{"title": "王孙游", "author": "谢朓", "dynasty": "南北朝", "content": "绿草蔓如丝，杂树红英发。\n无论君不归，君归芳已歇。"},
{"title": "山中杂诗", "author": "吴均", "dynasty": "南北朝", "content": "山际见来烟，竹中窥落日。\n鸟向檐上飞，云从窗里出。"},
{"title": "之零陵郡次新亭", "author": "范云", "dynasty": "南北朝", "content": "江干远树浮，天末孤烟起。\n江天自如合，烟树还相似。\n沧流未可源，高帆去何已。"},
{"title": "估客乐四首", "author": "释宝月", "dynasty": "南北朝", "content": "郎作十里行，侬作九里送。\n拔侬头上钗，与郎资路用。\n有信数寄书，无信心相忆。\n莫作瓶落井，一去无消息。\n大艑珂峨头，何处发扬州。\n借问艑上郎，见侬所欢不？初发扬州时，船出平津泊。\n五两如竹林，何处相寻博。"},
{"title": "入若耶溪", "author": "王籍", "dynasty": "南北朝", "content": "艅艎何泛泛，空水共悠悠。\n阴霞生远岫，阳景逐回流。\n蝉噪林逾静，鸟鸣山更幽。\n此地动归念，长年悲倦游。"},
{"title": "梅花落", "author": "鲍照", "dynasty": "南北朝", "content": "中庭多杂树，偏为梅咨嗟。\n问君何独然？念其霜中能作花，露中能作实。\n摇荡春风媚春日，念尔零落逐寒风，徒有霜华无霜质。"},
{"title": "夜夜曲", "author": "沈约", "dynasty": "南北朝", "content": "河汉纵且横，北斗横复直。\n星汉空如此，宁知心有忆？孤灯暧不明，寒机晓犹织。\n零泪向谁道，鸡鸣徒叹息。"},
{"title": "蜀道难·其一", "author": "萧纲", "dynasty": "南北朝", "content": "建平督邮道，鱼复永安宫。\n若奏巴渝曲，时当君思中。"},
{"title": "登江中孤屿", "author": "谢灵运", "dynasty": "南北朝", "content": "江南倦历览，江北旷周旋。\n怀新道转迥，寻异景不延。\n乱流趋正绝，孤屿媚中川。\n云日相晖映，空水共澄鲜。\n表灵物莫赏，蕴真谁为传。\n想象昆山姿，缅邈区中缘。\n始信安期术，得尽养生年。"},
{"title": "菩萨蛮·举头忽见衡阳雁", "author": "陈达叟", "dynasty": "宋代", "content": "举头忽见衡阳雁。\n千声万字情何限。\n叵而薄情夫。\n一行书也无。\n泣归香阁恨。\n和泪掩红粉。\n待雁却回时。\n也无书寄伊。"},
{"title": "晚登三山还望京邑", "author": "谢朓", "dynasty": "南北朝", "content": "灞涘望长安，河阳视京县。\n白日丽飞甍，参差皆可见。\n余霞散成绮，澄江静如练。\n喧鸟覆春洲，杂英满芳甸。\n去矣方滞淫，怀哉罢欢宴。\n佳期怅何许，泪下如流霰。\n有情知望乡，谁能鬒不变？"},
{"title": "渔家傲引·子月水寒风又烈", "author": "洪适", "dynasty": "宋代", "content": "子月水寒风又烈。\n巨鱼漏网成虚设。\n圉圉从它归丙穴。\n谋自拙。\n空归不管旁人说。\n昨夜醉眠西浦月。\n今宵独钓南溪雪。\n妻子一船衣百结。\n长欢悦。\n不知人世多离别。"},
{"title": "望江南·燕塞雪", "author": "华清淑", "dynasty": "宋代", "content": "燕塞雪，片片大如拳。\n蓟上酒楼喧鼓吹，帝城车马走骈阗。\n羁馆独凄然。\n燕塞月，缺了又还圆。\n万里妾心愁更苦，十春和泪看婵娟。\n何日是归年。"},
{"title": "满江红·小院深深", "author": "岳珂", "dynasty": "宋代", "content": "小院深深，悄镇日、阴晴无据。\n春未足，闺愁难寄，琴心谁与？曲径穿花寻蛱蝶，虚阑傍日教鹦鹉。\n笑十三杨柳女儿腰，东风舞。\n云外月，风前絮。\n情与恨，长如许。\n想绮窗今夜，为谁凝伫？洛浦梦回留佩客，秦楼声断吹箫侣。\n正黄昏时候杏花寒，廉纤雨。"},
{"title": "长相思·村姑儿", "author": "蔡伸", "dynasty": "宋代", "content": "村姑儿，红袖衣，初发黄梅插秧时，双双女伴随。\n长歌诗，短歌诗，歌里真情恨别离，休言伊不知。"},
{"title": "花心动·春词", "author": "阮逸女", "dynasty": "宋代", "content": "仙苑春浓，小桃开，枝枝已堪攀折。\n乍雨乍晴，轻暖轻寒，渐近赏花时节。\n柳摇台榭东风软，帘栊静，幽禽调舌。\n断魂远，闲寻翠径，顿成愁结。\n此恨无人共说。\n还立尽黄昏，寸心空切。\n强整绣衾，独掩朱扉，枕簟为谁铺设。\n夜长更漏传声远，纱窗映、银缸明灭。\n梦回处，梅梢半笼残月。"},
{"title": "赠范晔诗", "author": "陆凯", "dynasty": "南北朝", "content": "折花逢驿使，寄与陇头人。\n江南无所有，聊赠一枝春。"},
{"title": "木兰花慢·恨莺花渐老", "author": "万俟咏", "dynasty": "宋代", "content": "恨莺花渐老，但芳草、绿汀洲。\n纵岫壁千寻，榆钱万叠，难买春留。\n梅花向来始别，又匆匆、结子满枝头。\n门外垂杨岸侧，画桥谁系兰舟。\n悠悠。\n岁月如流。\n叹水覆、杳难收。\n凭画阑，往往抬头举眼，都是春愁。\n东风晚来更恶，怕飞红、怕絮入书楼。\n双燕归来问我，怎生不上帘钩。"},
{"title": "临江仙·千里长安名利客", "author": "刘彤", "dynasty": "宋代", "content": "千里长安名利客，轻离轻散寻常。\n难禁三月好风光。\n满阶芳草绿，一片杏花香。\n记得年时临上马，看人眼泪汪汪。\n如今不忍更思量。\n恨无千日酒，空断九回肠。"},
{"title": "浪淘沙·赋虞美人草", "author": "辛弃疾", "dynasty": "宋代", "content": "不肯过江东。\n玉帐匆匆。\n至今草木忆英雄。\n唱著虞兮当日曲，便舞春风。\n儿女此情同。\n往事朦胧。\n湘娥竹上泪痕浓。\n舜盖重瞳堪痛恨，羽又重瞳。"},
{"title": "拟行路难·其六", "author": "鲍照", "dynasty": "南北朝", "content": "对案不能食，拔剑击柱长叹息。\n丈夫生世会几时？安能蹀躞垂羽翼！弃置罢官去，还家自休息。\n朝出与亲辞，暮还在亲侧。\n弄儿床前戏，看妇机中织。\n自古圣贤尽贫贱，何况我辈孤且直！"},
{"title": "茶瓶儿·去年相逢深院宇", "author": "李元膺", "dynasty": "宋代", "content": "去年相逢深院宇，海棠下、曾歌《金缕》。\n歌罢花如雨。\n翠罗衫上，点点红无数。\n今岁重寻携手处，空物是人非春暮。\n回首青门路。\n乱红飞絮，相逐东风去。"},
{"title": "谒金门·春又老", "author": "王安石", "dynasty": "宋代", "content": "春又老。\n南陌酒香梅小。\n遍地落花浑不扫。\n梦回情意悄。\n红笺寄与添烦恼。\n细写相思多少。\n醉后几行书字小。\n泪痕都揾了。"},
{"title": "南乡子·风雨满苹洲", "author": "陈亮", "dynasty": "宋代", "content": "风雨满苹洲。\n绣阁银屏一夜秋。\n当日袜尘何处去，溪楼。\n怎对烟波不泪流。\n天际目归舟。\n浪卷涛翻一叶浮。\n也似我侬魂不定，悠悠。\n宋玉方悲庾信愁。"},
{"title": "浣溪沙·闲弄筝弦懒系裙", "author": "晏几道", "dynasty": "宋代", "content": "闲弄筝弦懒系裙。\n铅华消尽见天真。\n眼波低处事还新。\n怅恨不逢如意酒。\n寻思难值有情人。\n可怜虚度琐窗春。"},
{"title": "菩萨蛮·商妇怨", "author": "江开", "dynasty": "宋代", "content": "春时江上帘纤雨。\n张帆打鼓开船去。\n秋晚恰归来。\n看看船又开。\n嫁郎如未嫁。\n长是凄凉夜。\n情少利心多。\n郎如年少何。"},
{"title": "咏早梅 / 扬州法曹梅花盛开", "author": "何逊", "dynasty": "南北朝", "content": "兔园标物序，惊时最是梅。\n衔霜当路发，映雪拟寒开。\n枝横却月观，花绕凌风台。\n朝洒长门泣，夕驻临邛杯。\n应知早飘落，故逐上春来。"},
{"title": "临江仙·登凌歊台感怀", "author": "李之仪", "dynasty": "宋代", "content": "偶向凌歊台上望，春光已过三分。\n江山重叠倍销魂。\n风花飞有态，烟絮坠无痕。\n已是年来伤感甚，那堪旧恨仍存。\n清愁满眼共谁论。\n却应台下草，不解忆王孙。"},
{"title": "倦寻芳慢·露晞向晚", "author": "王雱", "dynasty": "宋代", "content": "露晞向晚，帘幕风轻，小院闲昼。\n翠迳莺来，惊下乱红铺绣。\n倚危墙，登高榭，海棠经雨胭脂透。\n算韶华，又因循过了，清明时候。\n倦游燕、风光满目，好景良辰，谁共携手。\n恨被榆钱，买断两眉长斗。\n忆高阳，人散后。\n落花流水仍依旧。\n这情怀，对东风、尽成消瘦。"},
{"title": "三姝媚·过都城旧居有感", "author": "吴文英", "dynasty": "宋代", "content": "湖山经醉惯。\n渍春衫、啼痕酒痕无限。\n又客长安，叹断襟零袂，涴尘谁浣。\n紫曲门荒，沿败井、风摇青蔓。\n对语东邻，犹是曾巢，谢堂双燕。\n春梦人间须断。\n但怪得、当年梦缘能短。\n绣屋秦筝，傍海棠偏爱，夜深开宴。\n舞歇歌沈，花未减、红颜先变。\n伫久河桥欲去，斜阳泪满。"},
{"title": "鹧鸪天·手捻香笺忆小莲", "author": "晏几道", "dynasty": "宋代", "content": "手捻香笺忆小莲。\n欲将遗恨倩谁传。\n归来独卧逍遥夜，梦里相逢酩酊天。\n花易落，月难圆。\n只应花月似欢缘。\n秦筝算有心情在，试写离声入旧弦。"},
{"title": "鹧鸪天·镇日无心扫黛眉", "author": "夏竦", "dynasty": "宋代", "content": "镇日无心扫黛眉，临行愁见理征衣。\n尊前只恐伤郎意，阁泪汪汪不敢垂。\n停宝马，捧瑶卮，相斟相劝忍分离？不如饮待奴先醉，图得不知郎去时。"},
{"title": "南浦·旅怀", "author": "鲁逸仲", "dynasty": "宋代", "content": "风悲画角，听单于、三弄落谯门。\n投宿骎骎征骑，飞雪满孤村。\n酒市渐闲灯火，正敲窗、乱叶舞纷纷。\n送数声惊雁，下离烟水，嘹唳度寒云。\n好在半胧溪月，到如今、无处不销魂。\n故国梅花归梦，愁损绿罗裙。\n为问暗香闲艳，也相思、万点付啼痕。\n算翠屏应是，两眉馀恨倚黄昏。"},
{"title": "醉桃源·赠卢长笛", "author": "吴文英", "dynasty": "宋代", "content": "沙河塘上旧游嬉。\n卢郎年少时。\n一声长笛月中吹。\n和云和雁飞。\n惊物换，叹星移。\n相看两鬓丝。\n断肠吴苑草凄凄。\n倚楼人未归。"},
{"title": "醉落魄·预赏景龙门追悼明节皇后", "author": "赵佶", "dynasty": "宋代", "content": "无言哽噎。\n看灯记得年时节。\n行行指月行行说。\n愿月常圆，休要暂时缺。\n今年华市灯罗列。\n好灯争奈人心别。\n人前不敢分明说。\n不忍抬头，羞见旧时月。"},
{"title": "玉楼春·华堂帘幕飘香雾", "author": "周端臣", "dynasty": "宋代", "content": "华堂帘幕飘香雾。\n一搦楚腰轻束素。\n翩跹舞态燕还鹭，绰约妆容花尽妒。\n樽前谩咏高唐赋，巫峡云深留不住。\n重来花畔倚阑干，愁满阑干无倚处。"},
{"title": "踏莎行·寒草烟光阔", "author": "寇准", "dynasty": "宋代", "content": "寒草烟光阔，渭水波声咽。\n春潮雨霁轻尘歇。\n征鞍发。\n指青青杨柳，又是轻攀折。\n动黯然，知有后会甚时节？更进一杯酒，歌一阕。\n叹人生，最难欢聚易离别。\n且莫辞沉醉，听取阳关彻。\n念故人，千里至此共明月。"},
{"title": "吴山青·金璞明", "author": "赵溍", "dynasty": "宋代", "content": "金璞明。\n玉璞明。\n小小杯柈翠袖擎。\n满将春色盛。\n仙珮鸣。\n玉珮鸣。\n雪月花中过洞庭。\n此时人独清。"},
{"title": "恋绣衾·柳丝空有千万条", "author": "赵汝茪", "dynasty": "宋代", "content": "柳丝空有千万条。\n系不住、溪头画桡。\n想今宵、也对新月，过轻寒、何处小桥。\n玉箫台榭春多少，溜啼红、脸霞未消。\n怪别来、胭脂慵傅，被东风、偷在杏梢。"},
{"title": "传言玉女·钱塘元夕", "author": "汪元量", "dynasty": "宋代", "content": "一片风流，今夕与谁同乐。\n月台花馆，慨尘埃漠漠。\n豪华荡尽，只有青山如洛。\n钱塘依旧，潮生潮落。\n万点灯光，羞照舞钿歌箔。\n玉梅消瘦，恨东皇命薄。\n昭君泪流，手捻琵琶弦索。\n离愁聊寄，画楼哀角。"},
{"title": "清平乐·凤城春浅", "author": "陈允平", "dynasty": "宋代", "content": "凤城春浅，寒压花梢颤。\n有约不来梁上燕，十二绣帘空卷。\n去年共倚秋千，今年独倚阑干。\n误了海棠时候，不成直待花残。"},
{"title": "望江南·幽州九日", "author": "汪元量", "dynasty": "宋代", "content": "官舍悄，坐到月西斜。\n永夜角声悲自语，客心愁破正思家。\n南北各天涯。\n肠断裂，搔首一长嗟。\n绮席象床寒玉枕，美人何处醉黄花。\n和泪捻琵琶。"},
{"title": "望江南·春睡起", "author": "金德淑", "dynasty": "宋代", "content": "春睡起，积雪满燕山。\n万里长城横玉带，六街灯火已阑珊，人立蓟楼间。\n空懊恼，独客此时还。\n辔压马头金错落？鞍笼驼背锦斓班，肠断唱阳关。"},
{"title": "采桑子·彭浪矶", "author": "朱敦儒", "dynasty": "宋代", "content": "扁舟去作江南客，旅雁孤云。\n万里烟尘。\n回首中原泪满巾。\n碧山对晚汀洲冷，枫叶芦根。\n日落波平。\n愁损辞乡去国人。"},
{"title": "忆君王·依依宫柳拂宫墙", "author": "谢克家", "dynasty": "宋代", "content": "依依宫柳拂宫墙，楼殿无人春昼长。\n燕子归来依旧忙。\n忆君王，月破黄昏人断肠。"},
{"title": "金缕歌·陪履斋先生沧浪看梅", "author": "吴文英", "dynasty": "宋代", "content": "乔木生云气。\n访中兴、英雄陈迹，暗追前事。\n战舰东风慳借便，梦断神州故里。\n旋小筑、吴宫闲地。\n华表月明归夜鹤，叹当时、花竹今如此。\n枝上露，溅清泪。\n遨头小簇行春队。\n步苍苔、寻幽别坞，问梅开未。\n重唱梅边新度曲，催发寒梢冻蕊。\n此心与、东君同意。\n后不如今今非昔，两无言、相对沧浪水。\n怀此恨，寄残醉。"},
{"title": "玉京秋·烟水阔", "author": "周密", "dynasty": "宋代", "content": "长安独客，又见西风，素月丹枫凄然其为秋也，因调夹钟羽一解烟水阔。\n高林弄残照，晚蜩凄切。\n碧碪度韵，银床飘叶。\n衣湿桐阴露冷，采凉花、时赋秋雪。\n叹轻别。\n一襟幽事，砌蛩能说。\n客思吟商还怯。\n怨歌长、琼壶暗缺。\n翠扇恩疏，红衣香褪，翻成消歇。\n玉骨西风，恨最恨、闲却新凉时节。\n楚箫咽。\n谁倚西楼淡月。"},
{"title": "浪淘沙慢·晓阴重", "author": "周邦彦", "dynasty": "宋代", "content": "晓阴重，霜凋岸草，雾隐城堞。\n南陌脂车待发，东门帐饮乍阕。\n正拂面、垂杨堪揽结。\n掩红泪、玉手亲折。\n念汉浦、离鸿去何许？经时信音绝。\n情切，望中地远天阔。\n向露冷风清，无人处，耿耿寒漏咽。\n嗟万事难忘，惟是轻别。\n翠尊未竭，凭断云、留取西楼残月。\n罗带光消纹衾叠，连环解、旧香顿歇。\n怨歌永、琼壶敲尽缺。\n恨春去、不与人期，弄夜色、空馀满地梨花雪。"},
{"title": "好事近·汴京赐宴闻教坊乐有感", "author": "韩元吉", "dynasty": "宋代", "content": "凝碧旧池头，一听管弦凄切。\n多少梨园声在，总不堪华发。\n杏花无处避春愁，也傍野烟发。\n惟有御沟声断，似知人呜咽。"},
{"title": "酷相思·月挂霜林寒欲坠", "author": "程垓", "dynasty": "宋代", "content": "月挂霜林寒欲坠。\n正门外、催人起。\n奈离别如今真个是。\n欲住也、留无计。\n欲去也、来无计。\n马上离魂衣上泪。\n各自个、供憔悴。\n问江路梅花开也未？春到也、须频寄。\n人到也、须频寄。"},
{"title": "高阳台·落梅", "author": "吴文英", "dynasty": "宋代", "content": "宫粉雕痕，仙云堕影，无人野水荒湾。\n古石埋香，金沙锁骨连环。\n南楼不恨吹横笛，恨晓风、千里关山。\n半飘零，庭上黄昏，月冷阑干。\n寿阳空理愁鸾。\n问谁调玉髓，暗补香瘢。\n细雨归鸿，孤山无限春寒。\n离魂难倩招清此，梦缟衣、解佩溪边。\n最愁人，啼鸟清明，叶底青圆。"},
{"title": "朝天子·咏喇叭", "author": "王磐", "dynasty": "明代", "content": "喇叭，唢呐，曲儿小腔儿大。\n官船来往乱如麻，全仗你抬声价。\n军听了军愁，民听了民怕。\n哪里去辨甚么真共假？眼见的吹翻了这家，吹伤了那家，只吹的水尽鹅飞罢！"},
{"title": "长亭送别", "author": "王实甫", "dynasty": "元代", "content": ""},
{"title": "江楼夕望招客", "author": "白居易", "dynasty": "唐代", "content": "海天东望夕茫茫，山势川形阔复长。\n灯火万家城四畔，星河一道水中央。\n风吹古木晴天雨，月照平沙夏夜霜。\n能就江楼消暑否？比君茅舍较清凉。"},
{"title": "夏日杂诗", "author": "陈文述", "dynasty": "清代", "content": "水窗低傍画栏开，枕簟萧疏玉漏催。\n一夜雨声凉到梦，万荷叶上送秋来。"},
{"title": "夏意", "author": "苏舜钦", "dynasty": "宋代", "content": "别院深深夏席清，石榴开遍透帘明。\n树阴满地日当午，梦觉流莺时一声。"},
{"title": "得胜乐·夏", "author": "白朴", "dynasty": "元代", "content": "酷暑天，葵榴发，喷鼻香十里荷花。\n兰舟斜缆垂扬下，只宜辅枕簟向凉亭披襟散发。"},
{"title": "初夏绝句", "author": "陆游", "dynasty": "宋代", "content": "纷纷红紫已成尘，布谷声中夏令新。\n夹路桑麻行不尽，始知身是太平人。"},
{"title": "客中初夏", "author": "司马光", "dynasty": "宋代", "content": "四月清和雨乍晴，南山当户转分明。\n更无柳絮因风起，惟有葵花向日倾。"},
{"title": "子夜吴歌·夏歌", "author": "李白", "dynasty": "唐代", "content": "镜湖三百里，菡萏发荷花。\n五月西施采，人看隘若耶。\n回舟不待月，归去越王家。"},
{"title": "喜晴", "author": "范成大", "dynasty": "宋代", "content": "窗间梅熟落蒂，墙下笋成出林。\n连雨不知春去，一晴方觉夏深。"},
{"title": "菩萨蛮·回文夏闺怨", "author": "苏轼", "dynasty": "宋代", "content": "柳庭风静人眠昼，昼眠人静风庭柳。\n香汗薄衫凉，凉衫薄汗香。\n手红冰碗藕，藕碗冰红手。\n郎笑藕丝长，长丝藕笑郎。"},
{"title": "幽居初夏", "author": "陆游", "dynasty": "宋代", "content": "湖山胜处放翁家，槐柳阴中野径斜。\n水满有时观下鹭，草深无处不鸣蛙。\n箨龙已过头番笋，木笔犹开第一花。\n叹息老来交旧尽，睡来谁共午瓯茶。"},
{"title": "纳凉", "author": "秦观", "dynasty": "宋代", "content": "携扙来追柳外凉，画桥南畔倚胡床。\n月明船笛参差起，风定池莲自在香。"},
{"title": "阮郎归·初夏", "author": "苏轼", "dynasty": "宋代", "content": "绿槐高柳咽新蝉。\n薰风初入弦。\n碧纱窗下水沈烟。\n棋声惊昼眠。\n(水沈一作水沉）微雨过，小荷翻。\n榴花开欲然。\n玉盆纤手弄清泉。\n琼珠碎却圆。"},
{"title": "晚晴", "author": "李商隐", "dynasty": "唐代", "content": "深居俯夹城，春去夏犹清。\n天意怜幽草，人间重晚晴。\n并添高阁迥，微注小窗明。\n越鸟巢干后，归飞体更轻。"},
{"title": "闲居初夏午睡起·其一", "author": "杨万里", "dynasty": "宋代", "content": "梅子留酸软齿牙，芭蕉分绿与窗纱。\n日长睡起无情思，闲看儿童捉柳花。"},
{"title": "夏日南亭怀辛大", "author": "孟浩然", "dynasty": "唐代", "content": "山光忽西落，池月渐东上。\n散发乘夕凉，开轩卧闲敞。\n荷风送香气，竹露滴清响。\n欲取鸣琴弹，恨无知音赏。\n感此怀故人，中宵劳梦想。"},
{"title": "天净沙·夏", "author": "白朴", "dynasty": "元代", "content": "云收雨过波添，楼高水冷瓜甜，绿树阴垂画檐。\n纱厨藤簟，玉人罗扇轻缣。"},
{"title": "新晴", "author": "刘攽", "dynasty": "宋代", "content": "青苔满地初晴后，绿树无人昼梦余。\n唯有南风旧相识，偷开门户又翻书。"},
{"title": "浣溪沙·玉碗冰寒滴露华", "author": "晏殊", "dynasty": "宋代", "content": "玉碗冰寒滴露华，粉融香雪透轻纱。\n晚来妆面胜荷花。\n鬓亸欲迎眉际月，酒红初上脸边霞。\n一场春梦日西斜。"},
{"title": "夏夜追凉", "author": "杨万里", "dynasty": "宋代", "content": "夜热依然午热同，开门小立月明中。\n竹深树密虫鸣处，时有微凉不是风。"},
{"title": "鲁恭治中牟", "author": "范晔", "dynasty": "南北朝", "content": "鲁恭为中牢令，重德化，不任刑罚。\n袁安闻之，疑其不实，阴使人往视之。\n随恭行阡陌，俱坐桑下。\n有雉过，止其旁，旁有儿童。\n其人曰：“儿何不捕之？”儿言雉方雏，不得捕。\n其人讶而起，与恭决曰：“所以来者，欲察君之政绩也。\n今蝗不犯境，此一异也；爱及鸟兽，此二异也；童有仁心，此三异也。\n久留徒扰贤者耳，吾将速反，以状白安。\n”"},
{"title": "山亭夏日", "author": "高骈", "dynasty": "唐代", "content": "绿树阴浓夏日长，楼台倒影入池塘。\n水晶帘动微风起，满架蔷薇一院香。\n(水晶帘一作水精帘）"},
{"title": "韩琦大度", "author": "佚名", "dynasty": "未知", "content": "韩魏公在大名日，有人献玉盏二只，云耕者入坏冢而得，表里无纤瑕可指，真绝宝也。\n公以百金答之，尤为宝玩。\n乃开醇召漕使显官，特设一卓，覆以绣衣，致玉盏其上，且将用之酌酒，遍劝坐客。\n俄为吏将误触台倒，玉盏俱碎，坐客皆愕然，吏将伏地待罪。\n公神色不动，笑谓坐客曰：“物破亦自有时。\n”谓吏将曰：“汝误也，非故也，何罪之有？”公之量宽大重厚如此。"},
{"title": "观刈麦", "author": "白居易", "dynasty": "唐代", "content": "田家少闲月，五月人倍忙。\n夜来南风起，小麦覆陇黄。\n妇姑荷箪食，童稚携壶浆，相随饷田去，丁壮在南冈。\n足蒸暑土气，背灼炎天光，力尽不知热，但惜夏日长。\n复有贫妇人，抱子在其旁，右手秉遗穗，左臂悬敝筐。\n听其相顾言，闻者为悲伤。\n家田输税尽，拾此充饥肠。\n今我何功德？曾不事农桑。\n吏禄三百石，岁晏有余粮，念此私自愧，尽日不能忘。"},
{"title": "李廙", "author": "佚名", "dynasty": "未知", "content": "李廙为尚书左丞，有清德。\n其妹，刘晏妻也。\n晏方秉权，尝诣宅，延至室。\n晏见其门帘甚弊，乃令人潜度广狭，后以粗竹织成，不加缘饰，将以赠廙。\n三携至门，不敢发言而去。"},
{"title": "江村", "author": "杜甫", "dynasty": "唐代", "content": "清江一曲抱村流，长夏江村事事幽。\n自去自来堂上燕，相亲相近水中鸥。\n老妻画纸为棋局，稚子敲针作钓钩。\n但有故人供禄米，微躯此外更何求？"},
{"title": "蹇材望伪态", "author": "佚名", "dynasty": "未知", "content": "蹇材望，蜀人，为湖州倅。\n北兵之将至也，蹇毅然自誓必死，乃作大锡牌，镌其上曰：“大宋忠臣蹇材望。\n”且以银二笏凿窍，并书其上曰：“有人获吾尸者，望为埋葬，仍见祀，题云‘大宋忠臣蹇材望‘。\n此银所以为埋瘗之费也。\n”日系牌与银于腰间，只伺北军临城，则自投水中，且遍祝乡人及常所往来者。\n人皆怜之。\n　　丙子正月旦日，北军入城，蹇已莫知所之，人皆谓之溺死。\n既而北装乘骑而归，则知先一日出城迎拜矣，遂得本州同知。\n乡曲人皆能言之。"},
{"title": "桑中生李", "author": "佚名", "dynasty": "未知", "content": "南顿张助于田中植禾，见李核，欲持去，顾见空桑中有土，因植种，以余浆灌溉，后人见桑中复生李，转相告语。\n有病目痛者息阴下，言：“李君令我目愈，谢以一豚。\n”目痛乃小疾，亦行自愈。\n闻者传语：“盲者得视。\n”众犬吠声，远近翕赫，其下车骑常数千百，酒肉滂沱。\n间一岁余，张助远出来还，见之惊云：“此有何神，乃我所种耳。\n”因就斫之。"},
{"title": "夏日山中", "author": "李白", "dynasty": "唐代", "content": "懒摇白羽扇，裸袒青林中。\n脱巾挂石壁，露顶洒松风。"},
{"title": "张佐治遇蛙", "author": "佚名", "dynasty": "未知", "content": "金华郡守张佐治至一处，见蛙无数，夹道鸣噪，皆昂首若有诉。\n佐治异之，下车步视，而蛙皆蹦跳为前导。\n至田间，三尸叠焉。\n公有力，手挈二尸起，其下一尸微动，以汤灌之，未几复苏。\n曰：“我商也，道见二人肩两筐适市，皆蛙也。\n哀之，购以放生。\n二人复曰：‘此皆浅水，虽放，后必为人所获；前有清渊，乃放生池也。\n’吾从之至此，不意挥斧，遂被害。\n二仆随后不远，腰缠百金，必为二人诱至此，并杀而夺金也。\n”张佐治至郡，急令捕之，不日人金俱获。\n一迅即吐实，罪死。\n所夺之金归商。"},
{"title": "南岐人之瘿", "author": "刘元卿", "dynasty": "明代", "content": "南岐在秦蜀山谷中，其水甘而不良，凡饮之者辄病瘿，故其地之民无一人无瘿者。\n及见外方人至，则群小妇人聚观而笑之曰：“异哉，人之颈也！焦而不吾类！”外方人曰：“尔垒然凸出于颈者，瘿病之也，不求善药去尔病，反以吾颈为焦耶？”笑者曰：“吾乡之人皆然，焉用去乎哉！”终莫知其为丑。"},
{"title": "义士赵良", "author": "佚名", "dynasty": "未知", "content": "赵良者，燕人也。\n漂泊江湖，疾恶如仇。\n一日，途经谢庄，闻有哭声，遂疾步入茅舍，见一少女蓬头垢面，哀甚。\n义士询之，乃知为某村二恶少所凌辱也，痛不欲生。\n义士怒不可遏，径自诣某村，索二恶少，责之曰：“汝等何故凌辱无辜少女？”一恶少虎视眈眈曰：“何预尔事？”义士瞋目斥之：“汝非人也，但禽兽耳！”未及恶少出剑，义士之白刃已入其胸，立仆。\n一恶少伏地求恕，义士斩其耳以示众，儆其不得为非作歹也。"},
{"title": "唐临为官", "author": "刘昫", "dynasty": "五代", "content": "唐临为万泉丞。\n县有囚十数人，皆因未入赋而系。\n会暮春时雨，乃耕作佳期。\n唐临白县令：“囚人亦有妻儿，无稼穑何以活人，请出之。\n”令惧其逸，不许。\n唐临曰：“明公若有所疑，吾自当其罪。\n”令因请假归乡。\n临悉召囚令归家耕作，并与之约：农事毕，皆归系所。\n囚等感恩，至时毕集县狱。\n临由是知名。"},
{"title": "田子方教育子击", "author": "司马光", "dynasty": "宋代", "content": "子击出，遭田子方于道，下车伏谒。\n子方不为礼。\n子击怒，谓子方曰：“富贵者骄人乎？贫贱者骄人乎？”子方曰：“亦贫贱者骄人耳！富贵者安敢骄人！国君而骄人，则失去国；大夫而骄人则失去家。\n失其国者未闻有以国待之者也，失其家者未闻有以家待之者也。\n夫士贫贱，言不用，行不合，则纳履而去耳，安往而不得贫贱哉！”子击乃谢之。"},
{"title": "崔篆平反", "author": "佚名", "dynasty": "未知", "content": "崔篆，汉人也，为郡守，时王莽改制，爪牙遍及各地，严刑峻法，杀戮无辜。\n篆所至之囚系满狱。\n篆垂涕曰：“嗟乎，刑法酷烈，乃至于斯！此皆何罪！”遂为之平反，所出二千余人。\n吏叩头谏曰：“君诚仁者，然今独君为君子，将有悔乎？”篆曰：“吾无悔，纵杀吾而赎二千人，何悔之有？”吏默然无以应。"},
{"title": "县令挽纤", "author": "孙樵", "dynasty": "唐代", "content": "何易于，不详何所人及何所以进。\n为益昌令。\n县距州四十里，剌史崔朴常乘春与宾属泛舟出益昌旁，索民挽纤，易于身引舟。\n朴惊问状，易于曰：“方春，百姓耕且蚕，惟令不事，可任其劳。\n”朴愧，与宾客疾驱去。"},
{"title": "陈谏议教子", "author": "朱熹、李幼武撰", "dynasty": "宋代", "content": "宋陈谏议家有劣马，性暴，不可驭，蹄啮伤人多矣。\n一日，谏议入厩，不见是马，因诘仆：“彼马何以不见？”仆言为陈尧咨售之贾人矣。\n尧咨者，陈谏议之子也。\n谏议遽召子，曰：“汝为贵臣，家中左右尚不能制，贾人安能蓄之？是移祸于人也！”急命人追贾人取马，而偿其直。\n戒仆养之终老。\n时人称陈谏议有古仁之风。"},
{"title": "秦西巴纵麑", "author": "吕不韦 撰", "dynasty": "先秦", "content": "孟孙猎而得麑，使秦西巴持归烹之。\n麑母随之而啼，秦西巴弗忍，纵而与之。\n孟孙归，求麑安在。\n秦西巴对曰:“其母随而啼，臣诚弗忍，窃纵而予之。\n”孟孙怒，逐秦西巴。\n居一年，取以为子傅。\n左右曰：“秦西巴有罪于君，今以为子傅，何也？”孟孙曰：“夫一麑不忍，又何况于人乎？”"},
{"title": "张孝基仁爱", "author": "方勺", "dynasty": "宋代", "content": "许昌士人张孝基，娶同里富人女。\n富人惟一子，不肖，斥逐去。\n富人病且死，尽以家财付孝基。\n孝基与治后事如礼。\n久之，其子丐于途，孝基见之，恻然谓曰：“汝能灌园乎？”答曰：“如得灌园以就食，何幸！”孝基使灌园。\n其子稍自力，孝基怪之，复谓曰：“汝能管库乎？”答曰：“得灌园，已出望外，况管库乎？又何幸也。\n”孝基使管库。\n其子颇驯谨，无他过。\n孝基徐察之，知其能自新，遂以其父所委财产归之。"},
{"title": "刘氏善举", "author": "佚名", "dynasty": "未知", "content": "刘氏者，某乡寡妇也。\n育一儿，昼则疾耕作于田间，夜则纺织于烛下，竟年如是。\n邻有贫乏者，刘氏辄以斗升相济。\n偶有无衣者，刘氏以己之衣遗之。\n乡里咸称其善。\n然儿不解，心有憾。\n母诫之曰：“与人为善，乃为人之本，谁无缓急之事。\n”母卒三年，刘家大火，屋舍衣物皆尽。\n乡邻纷纷给其衣物，且为之伐木建第，皆念刘氏之情也。\n时刘儿方悟母之善举也。"},
{"title": "娘子军", "author": "孔平仲 撰", "dynasty": "宋代", "content": "唐高祖之第三女，微时嫁柴绍。\n高祖起兵反隋，绍与妻谋曰：“尊公欲扫平天下，绍欲迎接义旗，二人同去则不可，吾独行又俱后害，未知机如何？”妻曰：“公宜速去。\n予一妇人，临时自为计。\n”绍即间行至太原投高祖。\n妻乃归酃县，散家资，起兵以应高祖，得兵七万人，颇多为女子，与太宗俱围京城，号曰娘子军。\n京城平，封为平阳公主。"},
{"title": "红毛毡", "author": "蒲松龄", "dynasty": "清代", "content": "红毛国，旧许与中国相贸易,边帅见其众，不许登岸。\n红毛人固请赐一毡地足矣。\n帅思一毡所容无几，许之。\n其人置毡岸上，但容二人，拉之容四五人。\n且拉且登，顷刻毡大亩许，已登百人矣。\n短刃并发，出于不意，被掠数里而去。"},
{"title": "梁鸿尚节", "author": "范晔", "dynasty": "南北朝", "content": "家贫而尚节，博览无不通。\n而不为章句。\n学毕，乃牧豕于上林苑中，曾误遗火，延及他舍。\n鸿乃寻访烧者，问所去失，悉以豕偿之。\n其主犹以为少。\n鸿曰：“无他财，愿以身居作。\n”主人许之。\n因为执勤，不懈朝夕。\n邻家耆老见鸿非恒人，乃共责让主人，而称鸿长者。\n于是，始敬鸿，悉还其豕。\n鸿不受而去。\n　　（选自南宋·范晔《后汉书.卷八十三》"},
{"title": "绝句·古木阴中系短篷", "author": "志南", "dynasty": "宋代", "content": "古木阴中系短篷，杖藜扶我过桥东。\n沾衣欲湿杏花雨，吹面不寒杨柳风。"},
{"title": "纥干狐尾", "author": "佚名", "dynasty": "未知", "content": "并州有纥干者，好戏剧。\n邑传言有狐魅，人心惶。\n一日，纥干得一狐尾，缀于衣后，至妻旁，侧坐露之。\n其妻疑为狐魅，遂持斧欲斫之。\n纥干亟云：“吾非魅。\n”妻不信。\n走，至邻家，邻家又以刀杖逐之。\n纥干叩头谢：“我纥干也，第戏剧耳，何意专杀我？”"},
{"title": "猿子", "author": "佚名", "dynasty": "未知", "content": "武平产猿，猿毛若金丝，闪闪可观。\n猿子尤奇，性可驯，然不离母。\n母黠，人不可逮。\n猎人以毒附矢，伺母间射之。\n中母，母度不能生，洒乳于树，饮子。\n洒已，气绝。\n猎人向猿子鞭母，猿子即悲鸣而下，束手就擒。\n每夕必寝皮乃安，甚者辄抱皮跳跃而毙。\n嗟夫！猿子且知有母，不爱其身。\n况人也耶？世之不孝子孙，其于猿子下矣！"},
{"title": "战城南", "author": "李白", "dynasty": "唐代", "content": "去年战，桑干源，今年战，葱河道。\n洗兵条支海上波，放马天山雪中草。\n万里长征战，三军尽衰老。\n匈奴以杀戮为耕作，古来唯见白骨黄沙田。\n秦家筑城避胡处，汉家还有烽火燃。\n烽火燃不息，征战无已时。\n野战格斗死，败马号鸣向天悲。\n乌鸢啄人肠，衔飞上挂枯树枝。\n士卒涂草莽，将军空尔为。\n乃知兵者是凶器，圣人不得已而用之。"},
{"title": "战城南", "author": "卢照邻", "dynasty": "唐代", "content": "将军出紫塞，冒顿在乌贪。\n笳喧雁门北，阵翼龙城南。\n雕弓夜宛转，铁骑晓参驔。\n应须驻白日，为待战方酣。"},
{"title": "酌贪泉", "author": "吴隐之", "dynasty": "魏晋", "content": "古人云此水，一歃怀千金。\n试使夷齐饮，终当不易心。"},
{"title": "砚眼", "author": "冯梦龙", "dynasty": "明代", "content": "明有陆庐峰者，于京城待用。\n尝于市遇一佳砚，议价未定。\n既还邸，使门人往，以一金易归。\n门人持砚归，公讶其不类。\n门人坚称其是。\n公曰：“向观砚有鸲鹆眼，今何无之？”答曰：“吾嫌其微凸，路值石工，幸有余银，令磨而平之。\n”公大惋惜。"},
{"title": "孙泰", "author": "佚名", "dynasty": "未知", "content": "孙泰，山阳人也，少师皇甫颖，操守颇有古贤之风。\n泰妻即姨妹也。\n先是姨老矣，以二子为托，曰：“其长损一目，汝可娶其女弟。\n”姨卒，泰娶其姊。\n或诘之，泰曰：“其人有废疾，非泰不可适。\n”　　众皆伏泰之义。\n尝于都市遇铁灯台，市之，而命洗刷，却银也。\n泰亟往还之。\n　　中和中，将家于义兴，置一别墅，用缗钱二百千。\n既半授之矣，泰游吴兴郡，约回日当诣所止。\n居两月，泰回，停舟徒步，复以余资授之，俾其人他徙。\n于时睹一老妪，长恸数声。\n泰惊悸，召诘之，妪曰：“老妇尝事翁姑于此，子孙不肖，为他人所有，故悲耳。\n”泰怃然久之，因绐曰：“吾适得京书，已别除官，不可住此，所居且命尔子掌之。\n”言讫，解维而逝，不复返矣。"},
{"title": "有所思", "author": "佚名", "dynasty": "两汉", "content": "有所思，乃在大海南。\n何用问遗君，双珠玳瑁簪。\n用玉绍缭之。\n闻君有他心，拉杂摧烧之。\n摧烧之，当风扬其灰！从今以往，勿复相思，相思与君绝！鸡鸣狗吠，兄嫂当知之。\n妃呼狶！秋风肃肃晨风飔，东方须臾高知之！"},
{"title": "上陵", "author": "佚名", "dynasty": "两汉", "content": "上陵何美美，下津风以寒。\n问客从何来，言从水中央。\n桂树为君船，青丝为君笮，木兰为君棹，黄金错其间。\n沧海之雀赤翅鸿，白雁随。\n山林乍开乍合，曾不知日月明。\n醴泉之水，光泽何蔚蔚。\n芝为车，龙为马，览遨游，四海外。\n甘露初二年，芝生铜池中，仙人下来饮，延寿千万岁。"},
{"title": "战城南", "author": "吴均", "dynasty": "南北朝", "content": "躞蹀青骊马，往战城南畿。\n五历鱼丽阵，三入九重围。\n名慑武安将，血污秦王衣。\n为君意气重，无功终不归。"},
{"title": "临高台", "author": "佚名", "dynasty": "两汉", "content": "临高台以轩，下有清水清且寒。\n江有香草目以兰，黄鹄高飞离哉翻。\n关弓射鹄，令我主寿万年。"},
{"title": "神童庄有恭", "author": "佚名", "dynasty": "未知", "content": "粤中庄有恭，幼有神童之誉。\n家邻镇粤将军署，时为放风筝之戏，适落于将军署之内宅，庄直入索取。\n诸役以其幼而忽之，未及阻其前进。\n将军方与客弈，见其神格非凡，遽诘之曰：“童子何来？”庄以实对。\n将军曰：“汝曾读书否？曾属对否？”庄曰：“对，小事耳，何难之有！”将军曰：“能对几字？”庄曰：“一字能之，一百字亦能之。\n”将军以其方之大而夸也，因指厅事所张画幅而命之对曰：“旧画一堂，龙不吟，虎不啸，花不闻香鸟不叫，见此小子可笑可笑。\n”庄曰：“即此间一局棋，便可对矣。\n”应声云：“残棋半局，车无轮，马无鞍，炮无烟火卒无粮，喝声将军提防提防。\n”"},
{"title": "战城南", "author": "佚名", "dynasty": "两汉", "content": "战城南，死郭北，野死不葬乌可食。\n为我谓乌：且为客豪！野死谅不葬，腐肉安能去子逃？水深激激，蒲苇冥冥；枭骑战斗死，驽马徘徊鸣。\n梁筑室，何以南？何以北？禾黍不获君何食？愿为忠臣安可得？思子良臣，良臣诚可思：朝行出攻，暮不夜归！"},
{"title": "春游湖", "author": "徐俯", "dynasty": "宋代", "content": "双飞燕子几时回？夹岸桃花蘸水开。\n春雨断桥人不渡，小舟撑出柳阴来。"},
{"title": "上之回", "author": "李白", "dynasty": "唐代", "content": "三十六离宫，楼台与天通。\n阁道步行月，美人愁烟空。\n恩疏宠不及，桃李伤春风。\n淫乐意何极，金舆向回中。\n万乘出黄道，千旗扬彩虹。\n前军细柳北，后骑甘泉东。\n岂问渭川老，宁邀襄野童。\n但慕瑶池宴，归来乐未穷。"},
{"title": "景星", "author": "佚名", "dynasty": "两汉", "content": "景星显见，信星彪列，象载昭庭，日亲以察。\n参侔开阖，爰推本纪，汾脽出鼎，皇佑元始。\n五音六律，依韦飨昭，杂变并会，雅声远姚。\n空桑琴瑟结信成，四兴递代八风生。\n殷殷钟石羽龠鸣。\n河龙供鲤醇牺牲。\n百末旨酒布兰生。\n泰尊柘浆析朝酲。\n微感心攸通修名，周流常羊思所并。\n穰穰复正直往宁，冯蠵切和疏写平。\n上天布施后土成，穰穰丰年四时荣。"},
{"title": "雉子班", "author": "佚名", "dynasty": "两汉", "content": "雉子，班如此。\n之于雉梁。\n无以吾翁孺，雉子。\n知得雉子高蜚止，黄鹄蜚，之以千里，王可思。\n雄来蜚从雌，视子趋一雉。\n雉子，车大驾马滕，被王送行所中。\n尧羊蜚从王孙行。"},
{"title": "天门", "author": "佚名", "dynasty": "两汉", "content": "天门开，詄荡荡，穆并骋，以临飨。\n光夜烛，德信著，灵浸鸿，长生豫。\n太朱涂广，夷石为堂，饰玉梢以舞歌，体招摇若永望。\n星留俞，塞陨光，照紫幄，珠烦黄。\n幡比翅回集，贰双飞常羊。\n月穆穆以金波，日华耀以宣明。\n假清风轧忽，激长至重觞。\n神裴回若留放，殣冀亲以肆章。\n函蒙祉福常若期，寂谬上天知厥时。\n泛泛滇滇从高斿，殷勤此路胪所求。\n佻正嘉古弘以昌，休嘉砰隐溢四方。\n专精厉意逝九阂，纷云六幕浮大海。"},
{"title": "巫山高", "author": "佚名", "dynasty": "两汉", "content": "巫山高，高以大；淮水深，难以逝。\n我欲东归，害梁不为？我集无高曳，水何梁汤汤回回。\n临水远望，泣下沾衣。\n远道之人心思归，谓之何！"},
{"title": "青阳", "author": "佚名", "dynasty": "两汉", "content": "青阳开动，根荄以遂，膏润并爱，跂行毕逮。\n霆声发荣，壧处顷听，枯槁复产，乃成厥命。\n众庶熙熙，施及夭胎，群生啿噬，惟春之祺。"},
{"title": "天马二首·其一", "author": "刘彻", "dynasty": "两汉", "content": "太一况，天马下，沾赤汗，沫流赭。\n志俶傥，精权奇，籋浮云，晻上驰。\n体容与，迣万里，今安匹，龙为友。"},
{"title": "弈秋", "author": "孟子及弟子", "dynasty": "先秦", "content": "孟子曰：“无或乎王之不智也。\n虽有天下易生之物也，一日暴之，十日寒之，未有能生者也。\n吾见亦罕矣，吾退而寒之者至矣，吾如有萌焉何哉？今夫弈之为数，小数也；不专心致志。\n则不得也。\n弈秋，通国之善奕者也。\n使弈秋诲二人弈，其一人专心致志，惟弈秋之为听。\n一人虽听之，一心以为有鸿鹄将至，思援弓缴而射之，虽与之俱学，弗若之矣，为是其智弗若与？曰：非然也。\n”"},
{"title": "日出入", "author": "佚名", "dynasty": "两汉", "content": "日出入安穷？时世不与人同。\n故春非我春，夏非我夏，秋非我秋，冬非我冬。\n泊如四海之池，遍观是邪谓何？吾知所乐，独乐六龙，六龙之调，使我心若。\n訾黄其何不徕下。"},
{"title": "唐雎说信陵君", "author": "佚名", "dynasty": "先秦", "content": "信陵君杀晋鄙，救邯郸，破秦人，存赵国，赵王自郊迎。\n　　唐雎谓信陵君曰：“臣闻之曰：事有不可知者，有不可不知者；有不可忘者，有不可不忘者。\n”信陵君曰：“何谓也？”对曰：“人之憎我也，不可不知也；吾憎人也，不可得而知也。\n人之有德于我也，不可忘也；吾有德于人也，不可不忘也。\n今君杀晋鄙，救邯郸，破秦人，存赵国，此大德也。\n今赵王自郊迎，卒然见赵王，愿君之忘之也。\n”信陵君曰：“无忌谨受教。\n”"},
{"title": "朱鹭", "author": "佚名", "dynasty": "两汉", "content": "朱鹭，鱼以乌。\n路訾邪鹭何食？食茄下。\n不之食，不以吐，将以问诛者。"},
{"title": "华晔晔", "author": "刘彻", "dynasty": "两汉", "content": "华晔晔，固灵根。\n神之斿，过天门，车千乘，敦昆仑。\n神之出，排玉房，周流杂，拔兰堂。\n神之行，旌容容，骑沓沓，般纵纵。\n神之徕，泛翊翊，甘露降，庆云集。\n神之揄，临坛宇，九疑宾，夔龙舞。\n神安坐，翔吉时，共翊翊，合所思。\n神嘉虞，申贰觞，福滂洋，迈延长。\n沛施佑，汾之阿，扬金光，横泰河，莽若云，增阳波。\n遍胪欢，腾天歌。"},
{"title": "召公谏厉王弭谤", "author": "佚名", "dynasty": "先秦", "content": "厉王虐，国人谤王。\n召公告曰：“民不堪命矣！”王怒，得卫巫，使监谤者。\n以告，则杀之。\n国人莫敢言，道路以目。\n　　王喜，告召公曰：“吾能弭谤矣，乃不敢言。\n”召公曰：“是障之也。\n防民之口，甚于防川；川壅而溃，伤人必多。\n民亦如之。\n是故为川者，决之使导；为民者，宣之使言。\n故天子听政，使公卿至于列士献诗，瞽献曲，史献书，师箴，瞍赋，朦诵，百工谏，庶人传语，近臣尽规，亲戚补察，瞽、史教诲，耆艾修之，而后王斟酌焉。\n是以事行而不悖。\n民之有口，犹土之有山川也，财用于是乎出；犹其有原隰衍沃也，衣食于是乎生。\n口之宣言也，善败于是乎兴。\n行善而备败，所以阜财用衣食者也。\n夫民虑之于心，而宣之于口，成而行之，胡可壅也？若壅其口，其与能几何？”　　王弗听，于是国人莫敢出言。\n三年，乃流王于彘。"},
{"title": "项羽之死", "author": "司马迁", "dynasty": "两汉", "content": "项王军壁垓下，兵少食尽，汉军及诸侯兵围之数重。\n夜闻汉军四面皆楚歌，项王乃大惊曰：“汉皆已得楚乎？是何楚人之多也！”项王则夜起，饮帐中。\n有美人名虞，常幸从；骏马名骓，常骑之。\n于是项王乃悲歌慷慨，自为诗曰：“力拔山兮气盖世，时不利兮骓不逝。\n骓不逝兮可奈何，虞兮虞兮奈若何！”歌数阕，美人和之。\n项王泣数行下，左右皆泣，莫能仰视。\n　　于是项王乃上马骑，麾下壮士骑从者八百余人，直夜溃围南出，驰走。\n平明，汉军乃觉之，令骑将灌婴以五千骑追之。\n项王渡淮，骑能属者百余人耳。\n项王至阴陵，迷失道，问一田父，田父绐曰“左”。\n左，乃陷大泽中。\n以故汉追及之。\n项王乃复引兵而东，至东城，乃有二十八骑。\n汉骑追者数千人。\n项王自度不得脱。\n谓其骑曰：“吾起兵至今八岁矣，身七十余战，所当者破，所击者服，未尝败北，遂霸有天下。\n然今卒困于此，此天之亡我，非战之罪也。\n今日固决死，愿为诸君快战，必三胜之，为诸君溃围，斩将，刈旗，令诸君知天亡我，非战之罪也。\n”　　乃分其骑以为四队，四向。\n汉军围之数重。\n项王谓其骑曰：“吾为公取彼一将。\n”令四面骑驰下，期山东为三处。\n于是项王大呼驰下，汉军皆披靡，遂斩汉一将。\n是时，赤泉侯为骑将，追项王，项王瞋目而叱之，赤泉侯人马俱惊，辟易数里。\n与其骑会为三处。\n汉军不知项王所在，乃分军为三，复围之。\n项王乃驰，复斩汉一都尉，杀数十百人，复聚其骑，亡其两骑耳。\n乃谓其骑曰：“何如？”骑皆伏曰：“如大王言。\n”　　于是项王乃欲东渡乌江。\n乌江亭长檥船待，谓项王曰：“江东虽小，地方千里，众数十万人，亦足王也。\n愿大王急渡。\n今独臣有船，汉军至，无以渡。\n”项王笑曰：“天之亡我，我何渡为！且籍与江东子弟八千人渡江而西，今无一人还，纵江东父兄怜而王我，我何面目见之？纵彼不言，籍独不愧于心乎？”乃谓亭长曰：“吾知公长者。\n吾骑此马五岁，所当无敌，尝一日行千里，不忍杀之，以赐公。\n”乃令骑皆下马步行，持短兵接战。\n独籍所杀汉军数百人。\n项王身亦被十余创。\n顾见汉骑司马吕马童，曰：“若非吾故人乎？”马童面之，指王翳曰：“此项王也。\n”项王乃曰：“吾闻汉购我头千金，邑万户，吾为若德。\n”乃自刎而死。\n王翳取其头，余骑相蹂践争项王，相杀者数十人。\n最其后，郎中骑杨喜，骑司马吕马童，郎中吕胜、杨武各得其一体。"},
{"title": "齐人有一妻一妾", "author": "孟子及弟子", "dynasty": "先秦", "content": "齐人有一妻一妾而处室者，其良人出，则必餍酒肉而后反。\n其妻问所与饮食者，则尽富贵也。\n其妻告其妾曰：“良人出，则必餍酒肉而后反；问其与饮食者，尽富贵也，而未尝有显者来，吾将瞷良人之所之也。\n”　　蚤起，施从良人之所之，遍国中无与立谈者。\n卒之东郭墦间，之祭者乞其余；不足，又顾而之他。\n此其为餍足之道也。\n　　其妻归，告其妾，曰：“良人者，所仰望而终身也，今若此。\n”与其妾讪其良人，而相泣于中庭，而良人未之知也，施施从外来，骄其妻妾。\n　　由君子观之，则人之所以求富贵利达者，其妻妾不羞也，而不相泣者，几希矣。"},
{"title": "病梅馆记", "author": "龚自珍", "dynasty": "清代", "content": "江宁之龙蟠，苏州之邓尉，杭州之西溪，皆产梅。\n或曰：“梅以曲为美，直则无姿；以欹为美，正则无景；以疏为美，密则无态。\n”固也。\n此文人画士，心知其意，未可明诏大号以绳天下之梅也；又不可以使天下之民斫直，删密，锄正，以夭梅病梅为业以求钱也。\n梅之欹之疏之曲，又非蠢蠢求钱之民能以其智力为也。\n有以文人画士孤癖之隐明告鬻梅者，斫其正，养其旁条，删其密，夭其稚枝，锄其直，遏其生气，以求重价，而江浙之梅皆病。\n文人画士之祸之烈至此哉！　　予购三百盆，皆病者，无一完者。\n既泣之三日，乃誓疗之：纵之顺之，毁其盆，悉埋于地，解其棕缚；以五年为期，必复之全之。\n予本非文人画士，甘受诟厉，辟病梅之馆以贮之。\n　　呜呼！安得使予多暇日，又多闲田，以广贮江宁、杭州、苏州之病梅，穷予生之光阴以疗梅也哉！"},
{"title": "促织", "author": "蒲松龄", "dynasty": "清代", "content": "宣德间，宫中尚促织之戏，岁征民间。\n此物故非西产；有华阴令欲媚上官，以一头进，试使斗而才，因责常供。\n令以责之里正。\n市中游侠儿得佳者笼养之，昂其直，居为奇货。\n里胥猾黠，假此科敛丁口，每责一头，辄倾数家之产。\n　　邑有成名者，操童子业，久不售。\n为人迂讷，遂为猾胥报充里正役，百计营谋不能脱。\n不终岁，薄产累尽。\n会征促织，成不敢敛户口，而又无所赔偿，忧闷欲死。\n妻曰：“死何裨益？不如自行搜觅，冀有万一之得。\n”成然之。\n早出暮归，提竹筒丝笼，于败堵丛草处，探石发穴，靡计不施，迄无济。\n即捕得三两头，又劣弱不中于款。\n宰严限追比，旬余，杖至百，两股间脓血流离，并虫亦不能行捉矣。\n转侧床头，惟思自尽。\n　　时村中来一驼背巫，能以神卜。\n成妻具资诣问。\n见红女白婆，填塞门户。\n入其舍，则密室垂帘，帘外设香几。\n问者爇香于鼎，再拜。\n巫从旁望空代祝，唇吻翕辟，不知何词。\n各各竦立以听。\n少间，帘内掷一纸出，即道人意中事，无毫发爽。\n成妻纳钱案上，焚拜如前人。\n食顷，帘动，片纸抛落。\n拾视之，非字而画：中绘殿阁，类兰若。\n后小山下，怪石乱卧，针针丛棘，青麻头伏焉。\n旁一蟆，若将跳舞。\n展玩不可晓。\n然睹促织，隐中胸怀。\n折藏之，归以示成。\n　　成反复自念，得无教我猎虫所耶？细瞻景状，与村东大佛阁真逼似。\n乃强起扶杖，执图诣寺后，有古陵蔚起。\n循陵而走，见蹲石鳞鳞，俨然类画。\n遂于蒿莱中侧听徐行，似寻针芥。\n而心目耳力俱穷，绝无踪响。\n冥搜未已，一癞头蟆猝然跃去。\n成益愕，急逐趁之，蟆入草间。\n蹑迹披求，见有虫伏棘根。\n遽扑之，入石穴中。\n掭以尖草，不出；以筒水灌之，始出，状极俊健。\n逐而得之。\n审视，巨身修尾，青项金翅。\n大喜，笼归，举家庆贺，虽连城拱璧不啻也。\n上于盆而养之，蟹白栗黄，备极护爱，留待限期，以塞官责。\n　　成有子九岁，窥父不在，窃发盆。\n虫跃掷径出，迅不可捉。\n及扑入手，已股落腹裂，斯须就毙。\n儿惧，啼告母。\n母闻之，面色灰死，大惊曰：“业根，死期至矣！而翁归，自与汝复算耳！”儿涕而出。\n　　未几，成归，闻妻言，如被冰雪。\n怒索儿，儿渺然不知所往。\n既而得其尸于井，因而化怒为悲，抢呼欲绝。\n夫妻向隅，茅舍无烟，相对默然，不复聊赖。\n日将暮，取儿藁葬。\n近抚之，气息惙然。\n喜置榻上，半夜复苏。\n夫妻心稍慰，但蟋蟀笼虚，顾之则气断声吞，亦不敢复究儿。\n自昏达曙，目不交睫。\n东曦既驾，僵卧长愁。\n忽闻门外虫鸣，惊起觇视，虫宛然尚在。\n喜而捕之，一鸣辄跃去，行且速。\n覆之以掌，虚若无物；手裁举，则又超忽而跃。\n急趋之，折过墙隅，迷其所在。\n徘徊四顾，见虫伏壁上。\n审谛之，短小，黑赤色，顿非前物。\n成以其小，劣之。\n惟彷徨瞻顾，寻所逐者。\n壁上小虫忽跃落襟袖间，视之，形若土狗，梅花翅，方首，长胫，意似良。\n喜而收之。\n将献公堂，惴惴恐不当意，思试之斗以觇之。\n　　村中少年好事者驯养一虫，自名“蟹壳青”，日与子弟角，无不胜。\n欲居之以为利，而高其直，亦无售者。\n径造庐访成，视成所蓄，掩口胡卢而笑。\n因出己虫，纳比笼中。\n成视之，庞然修伟，自增惭怍，不敢与较。\n少年固强之。\n顾念蓄劣物终无所用，不如拼博一笑，因合纳斗盆。\n小虫伏不动，蠢若木鸡。\n少年又大笑。\n试以猪鬣毛撩拨虫须，仍不动。\n少年又笑。\n屡撩之，虫暴怒，直奔，遂相腾击，振奋作声。\n俄见小虫跃起，张尾伸须，直龁敌领。\n少年大骇，急解令休止。\n虫翘然矜鸣，似报主知。\n成大喜。\n方共瞻玩，一鸡瞥来，径进以啄。\n成骇立愕呼，幸啄不中，虫跃去尺有咫。\n鸡健进，逐逼之，虫已在爪下矣。\n成仓猝莫知所救，顿足失色。\n旋见鸡伸颈摆扑，临视，则虫集冠上，力叮不释。\n成益惊喜，掇置笼中。\n　　翼日进宰，宰见其小，怒诃成。\n成述其异，宰不信。\n试与他虫斗，虫尽靡。\n又试之鸡，果如成言。\n乃赏成，献诸抚军。\n抚军大悦，以金笼进上，细疏其能。\n既入宫中，举天下所贡蝴蝶、螳螂、油利挞、青丝额一切异状遍试之，无出其右者。\n每闻琴瑟之声，则应节而舞。\n益奇之。\n上大嘉悦，诏赐抚臣名马衣缎。\n抚军不忘所自，无何，宰以卓异闻，宰悦，免成役。\n又嘱学使俾入邑庠。\n后岁余，成子精神复旧，自言身化促织，轻捷善斗，今始苏耳。\n抚军亦厚赉成。\n不数岁，田百顷，楼阁万椽，牛羊蹄躈各千计；一出门，裘马过世家焉。\n　　异史氏曰：“天子偶用一物，未必不过此已忘；而奉行者即为定例。\n加以官贪吏虐，民日贴妇卖儿，更无休止。\n故天子一跬步，皆关民命，不可忽也。\n独是成氏子以蠹贫，以促织富，裘马扬扬。\n当其为里正、受扑责时，岂意其至此哉？天将以酬长厚者，遂使抚臣、令尹，并受促织恩荫。\n闻之：一人飞升，仙及鸡犬。\n信夫！”"},
{"title": "天地", "author": "刘彻", "dynasty": "两汉", "content": "天地并况，惟予有慕，爰熙紫坛，思求厥路。\n恭承禋祀，缊豫为纷，黼绣周张，承神至尊。\n千童罗舞成八溢，合好效欢虞泰一。\n九歌毕奏斐然殊，鸣琴竽瑟会轩朱。\n璆磬金鼓，灵其有喜，百官济济，各敬厥事。\n盛牲实俎进闻膏，神奄留，临须摇。\n长丽前掞光耀明，寒暑不忒况皇章。\n展诗应律鋗玉鸣，函宫吐角激徵清。\n发梁扬羽申以商，造兹新音永久长。\n声气远条凤鸟翔，神夕奄虞盖孔享。"},
{"title": "赵威后问齐使", "author": "佚名", "dynasty": "先秦", "content": "齐王使使者问赵威后。\n书未发，威后问使者曰：“岁亦无恙邪？民亦无恙邪？王亦无恙邪？”使者不说，曰：“臣奉使使威后，今不问王而先问岁与民，岂先贱而后尊贵者乎？”威后曰：“不然，苟无岁，何以有民？苟无民，何以有君？故有，舍本而问末者耶？”　　乃进而问之曰：“齐有处士曰锺离子，无恙耶？是其为人也，有粮者亦食，无粮者亦食；有衣者亦衣，无衣者亦衣。\n是助王养其民也，何以至今不业也？叶阳子无恙乎？是其为人，哀鳏寡，恤孤独，振困穷，补不足。\n是助王息其民者也，何以至今不业也？北宫之女婴儿子无恙耶？彻其环瑱，至老不嫁，以养父母。\n是皆率民而出于孝情者也，胡为至今不朝也?此二士弗业，一女不朝，何以王齐国，子万民乎？於陵子仲尚存乎？是其为人也，上不臣于王，下不治其家，中不索交诸侯。\n此率民而出于无用者，何为至今不杀乎？”"},
{"title": "触龙说赵太后", "author": "刘向", "dynasty": "两汉", "content": "赵太后新用事，秦急攻之。\n赵氏求救于齐，齐曰：“必以长安君为质，兵乃出。\n”太后不肯，大臣强谏。\n太后明谓左右：“有复言令长安君为质者，老妇必唾其面。\n”　　左师触龙言愿见太后。\n太后盛气而揖之。\n入而徐趋，至而自谢，曰：“老臣病足，曾不能疾走，不得见久矣。\n窃自恕，而恐太后玉体之有所郄也，故愿望见太后。\n”太后曰：“老妇恃辇而行。\n”曰：“日食饮得无衰乎？”曰：“恃粥耳。\n”曰：“老臣今者殊不欲食，乃自强步，日三四里，少益耆食，和于身。\n”太后曰：“老妇不能。\n”太后之色少解。\n　　左师公曰：“老臣贱息舒祺，最少，不肖；而臣衰，窃爱怜之。\n愿令得补黑衣之数，以卫王宫。\n没死以闻。\n”太后曰：“敬诺。\n年几何矣？”对曰：“十五岁矣。\n虽少，愿及未填沟壑而托之。\n”太后曰：“丈夫亦爱怜其少子乎？”对曰：“甚于妇人。\n”太后笑曰：“妇人异甚。\n”对曰：“老臣窃以为媪之爱燕后贤于长安君。\n”曰：“君过矣！不若长安君之甚。\n”左师公曰：“父母之爱子，则为之计深远。\n媪之送燕后也，持其踵，为之泣，念悲其远也，亦哀之矣。\n已行，非弗思也，祭祀必祝之，祝曰：‘必勿使反。\n’岂非计久长，有子孙相继为王也哉？”太后曰：“然。\n”　　左师公曰：“今三世以前，至于赵之为赵，赵王之子孙侯者，其继有在者乎？”曰：“无有。\n”曰：“微独赵，诸侯有在者乎？”曰：“老妇不闻也。\n”“此其近者祸及身，远者及其子孙。\n岂人主之子孙则必不善哉？位尊而无功，奉厚而无劳，而挟重器多也。\n今媪尊长安君之位，而封之以膏腴之地，多予之重器，而不及今令有功于国，—旦山陵崩，长安君何以自托于赵？老臣以媪为长安君计短也，故以为其爱不若燕后。\n”太后曰：“诺，恣君之所使之。\n”　　于是为长安君约车百乘，质于齐，齐兵乃出。\n　　子义闻之曰：“人主之子也、骨肉之亲也，犹不能恃无功之尊、无劳之奉，而守金玉之重也，而况人臣乎。\n”"},
{"title": "始得西山宴游记", "author": "柳宗元", "dynasty": "唐代", "content": "自余为僇人，居是州，恒惴栗。\n其隙也，则施施而行，漫漫而游。\n日与其徒上高山，入深林，穷回溪，幽泉怪石，无远不到。\n到则披草而坐，倾壶而醉。\n醉则更相枕以卧，卧而梦。\n意有所极，梦亦同趣。\n觉而起，起而归；以为凡是州之山水有异态者，皆我有也，而未始知西山之怪特。\n　　今年九月二十八日，因坐法华西亭，望西山，始指异之。\n遂命仆人过湘江，缘染溪，斫榛莽，焚茅茷，穷山之高而止。\n攀援而登，箕踞而遨，则凡数州之土壤，皆在衽席之下。\n其高下之势，岈然洼然，若垤若穴，尺寸千里，攒蹙累积，莫得遁隐。\n萦青缭白，外与天际，四望如一。\n然后知是山之特立，不与培塿为类。\n悠悠乎与颢气俱，而莫得其涯；洋洋乎与造物者游，而不知其所穷。\n引觞满酌，颓然就醉，不知日之入。\n苍然暮色，自远而至，至无所见，而犹不欲归。\n心凝形释，与万化冥合。\n然后知吾向之未始游，游于是乎始。\n故为之文以志。\n是岁，元和四年也。"},
{"title": "秋​水​(节​选)", "author": "庄子及门徒", "dynasty": "先秦", "content": "秋水时至，百川灌河。\n泾流之大，两涘渚崖之间，不辩牛马。\n于是焉，河伯欣然自喜，以天下之美为尽在己。\n顺流而东行，至于北海。\n东面而视，不见水端。\n于是焉，河伯始旋其面目，望洋向若而叹曰：“野语有之曰：‘闻道百，以为莫己若’者，我之谓也。\n且夫我尝闻少仲尼之闻，而轻伯夷之义者，始吾弗信，今吾睹子之难穷也，吾非至于子之门，则殆矣，吾长见笑于大方之家。\n”　　北海若曰：“井蛙不可以语于海者，拘于虚也；夏虫不可以语于冰者，笃于时也；曲士不可以语于道者，束于教也。\n今尔出于崖涘，观于大海，乃知尔丑，尔将可与语大理矣。\n天下之水，莫大于海。\n万川归之，不知何时止而不盈；尾闾泄之，不知何时已而不虚；春秋不变，水旱不知。\n此其过江河之流，不可为量数。\n而吾未尝以此自多者，自以比形于天地，而受气于阴阳，吾在天地之间，犹小石小木之在大山也。\n方存乎见少，又奚以自多！计四海之在天地之间也，不似礨空之在大泽乎？计中国之在海内不似稊米之在大仓乎？号物之数谓之万，人处一焉；人卒九州，谷食之所生，舟车之所通，人处一焉。\n此其比万物也，不似豪末之在于马体乎？五帝之所连，三王之所争，仁人之所忧，任士之所劳，尽此矣！伯夷辞之以为名，仲尼语之以为博。\n此其自多也，不似尔向之自多于水乎？”"},
{"title": "伶官传序", "author": "欧阳修", "dynasty": "宋代", "content": "呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。\n　　世言晋王之将终也，以三矢赐庄宗而告之曰：“梁，吾仇也；燕王，吾所立，契丹，与吾约为兄弟，而皆背晋以归梁。\n此三者，吾遗恨也。\n与尔三矢，尔其无忘乃父之志！”庄宗受而藏之于庙。\n其后用兵，则遣从事以一少牢告庙，请其矢，盛以锦囊，负而前驱，及凯旋而纳之。\n　　方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归。\n至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？《书》曰：“满招损，谦得益。\n”忧劳可以兴国，逸豫可以亡身，自然之理也。\n　　故方其盛也，举天下之豪杰莫能与之争；及其衰也，数十伶人困之，而身死国灭，为天下笑。\n夫祸患常积于忽微，而智勇多困于所溺，岂独伶人也哉！作《伶官传》。"},
{"title": "老子·八章", "author": "佚名", "dynasty": "先秦", "content": "上善若水。\n水善利万物而不争，处众人之所恶，故几于道。\n居善地，心善渊，与善仁，言善信，政善治，事善能，动善时。\n夫唯不争，故无尤。"},
{"title": "采桑子·轻舟短棹西湖好", "author": "欧阳修", "dynasty": "宋代", "content": "轻舟短棹西湖好，绿水逶迤。\n芳草长堤，隐隐笙歌处处随。\n无风水面琉璃滑，不觉船移。\n微动涟漪，惊起沙禽掠岸飞。"},
{"title": "梁甫行", "author": "曹植", "dynasty": "两汉", "content": "八方各异气，千里殊风雨。\n剧哉边海民，寄身于草野。\n妻子象禽兽，行止依林阻。\n柴门何萧条，狐兔翔我宇。"},
{"title": "雁门太守行", "author": "李贺", "dynasty": "唐代", "content": "黑云压城城欲摧，甲光向日金鳞开。\n角声满天秋色里，塞上燕脂凝夜紫。\n半卷红旗临易水，霜重鼓寒声不起。\n报君黄金台上意，提携玉龙为君死。"},
{"title": "赤壁", "author": "杜牧", "dynasty": "唐代", "content": "折戟沉沙铁未销，自将磨洗认前朝。\n东风不与周郎便，铜雀春深锁二乔。"},
{"title": "春望", "author": "杜甫", "dynasty": "唐代", "content": "国破山河在，城春草木深。\n感时花溅泪，恨别鸟惊心。\n烽火连三月，家书抵万金。\n白头搔更短，浑欲不胜簪。"},
{"title": "周亚夫军细柳", "author": "司马迁", "dynasty": "两汉", "content": "文帝之后六年，匈奴大入边。\n乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳：以备胡。\n　　上自劳军。\n至霸上及棘门军，直驰入，将以下骑送迎。\n已而之细柳军，军士吏被甲，锐兵刃，彀弓弩，持满。\n天子先驱至，不得入。\n先驱曰：“天子且至！”军门都尉曰：“将军令曰：‘军中闻将军令，不闻天子之诏。\n’”居无何，上至，又不得入。\n于是上乃使使持节诏将军：“吾欲入劳军。\n”亚夫乃传言开壁门。\n壁门士吏谓从属车骑曰：“将军约，军中不得驱驰。\n”于是天子乃按辔徐行。\n至营，将军亚夫持兵揖曰：“介胄之士不拜，请以军礼见。\n”天子为动，改容式车。\n使人称谢：“皇帝敬劳将军。\n”成礼而去。\n　　既出军门，群臣皆惊。\n文帝曰：“嗟呼，此真将军矣！曩者霸上、棘门军，若儿戏耳，其将固可袭而虏也。\n至于亚夫，可得而犯邪！”称善者久之。"},
{"title": "钱塘湖春行", "author": "白居易", "dynasty": "唐代", "content": "孤山寺北贾亭西，水面初平云脚低。\n几处早莺争暖树，谁家新燕啄春泥。\n乱花渐欲迷人眼，浅草才能没马蹄。\n最爱湖东行不足，绿杨阴里白沙堤。"},
{"title": "勾践灭吴", "author": "佚名", "dynasty": "先秦", "content": "越王勾践栖于会稽之上，乃号令于三军曰：“凡我父兄昆弟及国子姓，有能助寡人谋而退吴者，吾与之共知越国之政。\n”大夫种进对曰：“臣闻之，贾人夏则资皮，冬则资絺，旱则资舟，水则资车，以待乏也。\n夫虽无四方之忧，然谋臣与爪牙之士，不可不养而择也。\n譬如蓑笠，时雨既至，必求之。\n今君王既栖于会稽之上，然后乃求谋臣，无乃后乎？”勾践曰：“苟得闻子大夫之言，何后之有？”执其手而与之谋。\n　　遂使之行成于吴，曰：“寡君勾践乏无所使，使其下臣种，不敢彻声闻于大王，私于下执事曰：寡君之师徒不足以辱君矣；愿以金玉、子女赂君之辱。\n请勾践女女于王，大夫女女于大夫，士女女于士；越国之宝器毕从！寡君帅越国之众以从君之师徒。\n唯君左右之，若以越国之罪为不可赦也，将焚宗庙，系妻孥，沈金玉于江；有带甲五千人，将以致死，乃必有偶，是以带甲万人事君也，无乃即伤君王之所爱乎？与其杀是人也，宁其得此国也，其孰利乎？”　　夫差将欲听，与之成。\n子胥谏曰：“不可！夫吴之与越也，仇讎敌战之国也；三江环之，民无所移。\n有吴则无越，有越则无吴。\n将不可改于是矣！员闻之：陆人居陆，水人居水，夫上党之国，我攻而胜之，吾不能居其地，不能乘其车；夫越国，吾攻而胜之，吾能居其地，吾能乘其舟。\n此其利也，不可失也已。\n君必灭之！失此利也，虽悔之，必无及已。\n　　越人饰美女八人，纳之太宰嚭，曰：“子苟赦越国之罪，又有美于此者将进之。\n”太宰嚭谏曰：“嚭闻古之伐国者，服之而已；今已服矣，又何求焉？”夫差与之成而去之。\n　　勾践说于国人曰：“寡人不知其力之不足也，而又与大国执仇，以暴露百姓之骨于中原，此则寡人之罪也。\n寡人请更。\n”于是葬死者，问伤者，养生者；吊有忧，贺有喜；送往者，迎来者；去民之所恶，补民之不足。\n然后卑事夫差，宦士三百人于吴，其身亲为夫差前马。\n　　勾践之地，南至于句无，北至于御儿，东至于鄞，西至于姑蔑，广运百里，乃致其父母昆弟而誓之，曰：“寡人闻，古之贤君，四方之民归之，若水之归下也。\n今寡人不能，将帅二三子夫妇以蕃。\n”令壮者无取老妇，令老者无取壮妻；女子十七不嫁，其父母有罪；丈夫二十不取，其父母有罪。\n将免者以告，公令医守之。\n生丈夫，二壶酒，一犬；生女子，二壶酒，一豚；生三人，公与之母；生二子，公与之饩。\n当室者死，三年释其政；支子死，三月释其政；必哭泣葬埋之如其子。\n令孤子、寡妇、疾疹、贫病者，纳宦其子。\n其达士，洁其居，美其服，饱其食，而摩厉之于义。\n四方之士来者，必庙礼之。\n勾践载稻与脂于舟以行。\n国之孺子之游者，无不哺也，无不歠也：必问其名。\n非其身之所种则不食，非其夫人之所织则不衣。\n十年不收于国，民俱有三年之食。\n　　国之父兄请曰：“昔者夫差耻吾君于诸侯之国，今越国亦节矣，请报之。\n”勾践辞曰：“昔者之战也，非二三子之罪也，寡人之罪也。\n如寡人者，安与知耻？请姑无庸战。\n”父兄又请曰：“越四封之内，亲吾君也，犹父母也。\n子而思报父母之仇，臣而思报君之仇，其有敢不尽力者乎？请复战！”勾践既许之，乃致其众而誓之，曰：“寡人闻古之贤君，不患其众之不足也，而患其志行之少耻也。\n今夫差衣水犀之甲者亿有三千，不患其志行之少耻也，而患其众之不足也。\n今寡人将助天灭之。\n吾不欲匹夫之勇也，欲其旅进旅退。\n进则思赏，退则思刑；如此，则有常赏。\n进不用命，退则无耻；如此，则有常刑。\n”　　果行，国人皆劝。\n父勉其子，兄勉其弟，妇勉其夫，曰：“孰是君也，而可无死乎？”是故败吴于囿，又败之于没，又郊败之。\n　　夫差行成，曰；“寡人之师徒，不足以辱君矣，请以金玉、子女赂君之辱！”勾践对曰：“昔天以越予吴，而吴不受命；今天以吴予越，越可以无听天之命，而听君之令乎！吾请达王甬、句东，吾与君为二君乎！”夫差对曰：“寡人礼先壹饭矣，君若不忘周室而为敝邑宸宇，亦寡人之愿也。\n君若曰：『吾将残汝社稷，灭汝宗庙。\n』寡人请死，余何面目以视于天下乎？越君其次也！”遂灭吴。"},
{"title": "渡荆门送别", "author": "李白", "dynasty": "唐代", "content": "渡远荆门外，来从楚国游。\n山随平野尽，江入大荒流。\n月下飞天镜，云生结海楼。\n仍怜故乡水，万里送行舟。"},
{"title": "黄鹤楼", "author": "崔颢", "dynasty": "唐代", "content": "昔人已乘黄鹤去，此地空余黄鹤楼。\n黄鹤一去不复返，白云千载空悠悠。\n晴川历历汉阳树，芳草萋萋鹦鹉洲。\n日暮乡关何处是？烟波江上使人愁。"},
{"title": "使至塞上", "author": "王维", "dynasty": "唐代", "content": "单车欲问边，属国过居延。\n征蓬出汉塞，归雁入胡天。\n大漠孤烟直，长河落日圆。\n萧关逢候骑，都护在燕然。"},
{"title": "野望", "author": "王绩", "dynasty": "唐代", "content": "东皋薄暮望，徙倚欲何依。\n树树皆秋色，山山唯落晖。\n牧人驱犊返，猎马带禽归。\n相顾无相识，长歌怀采薇。"},
{"title": "张衡传", "author": "范晔", "dynasty": "南北朝", "content": "张衡字平子，南阳西鄂人也。\n衡少善属文，游于三辅，因入京师，观太学，遂通五经，贯六艺。\n虽才高于世，而无骄尚之情。\n常从容淡静，不好交接俗人。\n永元中，举孝廉不行，连辟公府不就。\n时天下承平日久，自王侯以下，莫不逾侈。\n衡乃拟班固《两都》作《二京赋》，因以讽谏。\n精思傅会，十年乃成。\n大将军邓骘奇其才，累召不应。\n　　衡善机巧，尤致思于天文、阴阳、历算。\n安帝雅闻衡善术学，公车特征拜郎中，再迁为太史令。\n遂乃研核阴阳，妙尽璇玑之正，作浑天仪，著《灵宪》、《算罔论》，言甚详明。\n　　顺帝初，再转，复为太史令。\n衡不慕当世，所居之官辄积年不徙。\n自去史职，五载复还。\n　　阳嘉元年，复造候风地动仪。\n以精铜铸成，员径八尺，合盖隆起，形似酒尊，饰以篆文山龟鸟兽之形。\n中有都柱，傍行八道，施关发机。\n外有八龙，首衔铜丸，下有蟾蜍，张口承之。\n其牙机巧制，皆隐在尊中，覆盖周密无际。\n如有地动，尊则振龙，机发吐丸，而蟾蜍衔之。\n振声激扬，伺者因此觉知。\n虽一龙发机，而七首不动，寻其方面，乃知震之所在。\n验之以事，合契若神。\n自书典所记，未之有也。\n尝一龙机发而地不觉动，京师学者咸怪其无征。\n后数日驿至，果地震陇西，于是皆服其妙。\n自此以后，乃令史官记地动所从方起。\n　　时政事渐损，权移于下，衡因上疏陈事。\n后迁侍中，帝引在帷幄，讽议左右。\n尝问天下所疾恶者。\n宦官惧其毁己，皆共目之，衡乃诡对而出。\n阉竖恐终为其患，遂共谗之。\n衡常思图身之事，以为吉凶倚伏，幽微难明。\n乃作《思玄赋》以宣寄情志。\n　　永和初，出为河间相。\n时国王骄奢，不遵典宪；又多豪右，共为不轨。\n衡下车，治威严，整法度，阴知奸党名姓，一时收禽，上下肃然，称为政理。\n视事三年，上书乞骸骨，征拜尚书。\n年六十二，永和四年卒。"},
{"title": "约客", "author": "赵师秀", "dynasty": "宋代", "content": "黄梅时节家家雨，青草池塘处处蛙。\n有约不来过夜半，闲敲棋子落灯花。"},
{"title": "过松源晨炊漆公店", "author": "杨万里", "dynasty": "宋代", "content": "莫言下岭便无难，赚得行人错喜欢。\n政入万山围子里，一山放出一山拦。"},
{"title": "贾生", "author": "李商隐", "dynasty": "唐代", "content": "宣室求贤访逐臣，贾生才调更无伦。\n可怜夜半虚前席，不问苍生问鬼神。"},
{"title": "泊秦淮", "author": "杜牧", "dynasty": "唐代", "content": "烟笼寒水月笼沙，夜泊秦淮近酒家。\n商女不知亡国恨，隔江犹唱后庭花。"},
{"title": "苏武传", "author": "班固", "dynasty": "两汉", "content": "武字子卿，少以父任，兄弟并为郎。\n稍迁至栘中厩监。\n时汉连伐胡，数通使相窥观。\n匈奴留汉使郭吉、路充国等，前后十余辈。\n匈奴使来，汉亦留之以相当。\n天汉元年，且鞮侯单于初立，恐汉袭之，乃曰：“汉天子我丈人行也。\n”尽归汉使路充国等。\n武帝嘉其义，乃遣武以中郎将使持节送匈奴使留在汉者，因厚赂单于，答其善意。\n武与副中郎将张胜及假吏常惠等募士斥候百余人俱，既至匈奴，置币遗单于；单于益骄，非汉所望也。\n　　方欲发使送武等，会缑王与长水虞常等谋反匈奴中。\n缑王者，昆邪王姊子也，与昆邪王俱降汉，后随浞野侯没胡中，及卫律所将降者，阴相与谋劫单于母阏氏归汉。\n会武等至匈奴，虞常在汉时，素与副张胜相知，私候胜曰：“闻汉天子甚怨卫律，常能为汉伏弩射杀之，吾母与弟在汉，幸蒙其赏赐。\n”张胜许之，以货物与常。\n　　后月余，单于出猎，独阏氏子弟在。\n虞常等七十余人欲发，其一人夜亡，告之。\n单于子弟发兵与战，缑王等皆死，虞常生得。\n单于使卫律治其事，张胜闻之，恐前语发，以状语武。\n武曰：“事如此，此必及我，见犯乃死，重负国。\n”欲自杀，胜、惠共止之。\n虞常果引张胜。\n单于怒，召诸贵人议，欲杀汉使者。\n左伊秩訾曰：“即谋单于，何以复加？宜皆降之。\n”　　单于使卫律召武受辞。\n武谓惠等：“屈节辱命，虽生，何面目以归汉！”引佩刀自刺。\n卫律惊，自抱持武，驰召医。\n凿地为坎，置煴火，覆武其上，蹈其背以出血。\n武气绝，半日复息。\n惠等哭，舆归营。\n单于壮其节，朝夕遣人候问武，而收系张胜。\n　　武益愈，单于使使晓武，会论虞常，欲因此时降武。\n剑斩虞常已，律曰：“汉使张胜谋杀单于近臣，当死。\n单于募降者赦罪。\n”举剑欲击之，胜请降。\n律谓武曰：“副有罪，当相坐。\n”武曰：“本无谋，又非亲属，何谓相坐？”复举剑拟之，武不动。\n律曰：“苏君，律前负汉归匈奴，幸蒙大恩，赐号称王，拥众数万，马畜弥山，富贵如此！苏君今日降，明日复然。\n空以身膏草野，谁复知之！”武不应。\n律曰：“君因我降，与君为兄弟；今不听吾计，后虽复欲见我，尚可得乎？”武骂律曰：“汝为人臣子，不顾恩义，畔主背亲，为降虏于蛮夷，何以汝为见？且单于信汝，使决人死生，不平心持正，反欲斗两主，观祸败。\n若知我不降明，欲令两国相攻，匈奴之祸，从我始矣。\n”　　律知武终不可胁，白单于。\n单于愈益欲降之。\n乃幽武置大窖中，绝不饮食。\n天雨雪。\n武卧啮雪，与旃毛并咽之，数日不死。\n匈奴以为神。\n乃徙武北海上无人处，使牧羝，羝乳乃得归。\n别其官属常惠等各置他所。\n武既至海上，廪食不至，掘野鼠去草实而食之。\n杖汉节牧羊，卧起操持，节旄尽落。\n积五六年，单于弟於靬王弋射海上。\n武能网纺缴，檠弓弩，於靬王爱之，给其衣食。\n三岁余，王病，赐武马畜、服匿、穹庐。\n王死后，人众徙去。\n其冬，丁令盗武牛羊，武复穷厄。\n　　初，武与李陵俱为侍中。\n武使匈奴，明年，陵降，不敢求武。\n久之，单于使陵至海上，为武置酒设乐。\n因谓武曰：“单于闻陵与子卿素厚，故使陵来说足下，虚心欲相待。\n终不得归汉，空自苦亡人之地，信义安所见乎？前长君为奉车，从至雍棫阳宫，扶辇下除，触柱折辕，劾大不敬，伏剑自刎，赐钱二百万以葬。\n孺卿从祠河东后土，宦骑与黄门驸马争船，推堕驸马河中溺死，宦骑亡，诏使孺卿逐捕，不得，惶恐饮药而死。\n来时太夫人已不幸，陵送葬至阳陵。\n子卿妇年少，闻已更嫁矣。\n独有女弟二人，两女一男，今复十余年，存亡不可知。\n人生如朝露，何久自苦如此！陵始降时，忽忽如狂，自痛负汉，加以老母系保宫。\n子卿不欲降，何以过陵？且陛下春秋高，法令亡常，大臣亡罪夷灭者数十家，安危不可知，子卿尚复谁为乎？愿听陵计，勿复有云。\n”武曰：“武父子亡功德，皆为陛下所成就，位列将，爵通侯，兄弟亲近，常愿肝脑涂地。\n今得杀身自效，虽蒙斧钺汤镬，诚甘乐之。\n臣事君，犹子事父也。\n子为父死，亡所恨，愿无复再言！”　　陵与武饮数日，复曰：“子卿壹听陵言！”武曰：“自分已死久矣！王必欲降武，请毕今日之欢，效死于前！”陵见其至诚，喟然叹曰：“嗟呼，义士！陵与卫律之罪上通于天！”因泣下霑衿，与武决去。\n　　昭帝即位，数年，匈奴与汉和亲。\n汉求武等，匈奴诡言武死。\n后汉使复至匈奴，常惠请其守者与俱，得夜见汉使，具自陈道。\n教使者谓单于，言天子射上林中，得雁足有系帛书，言武等在某泽中。\n使者大喜，如惠语以让单于。\n单于视左右而惊，谢汉使曰：“武等实在。\n”单于召会武官属，前以降及物故，凡随武还者九人。\n武以始元六年春至京师。\n武留匈奴凡十九岁，始以强壮出，及还，须发尽白。"},
{"title": "晚春", "author": "韩愈", "dynasty": "唐代", "content": "草树知春不久归，百般红紫斗芳菲。\n杨花榆荚无才思，惟解漫天作雪飞。"},
{"title": "逢入京使", "author": "岑参", "dynasty": "唐代", "content": "故园东望路漫漫，双袖龙钟泪不干。\n马上相逢无纸笔，凭君传语报平安。"},
{"title": "春夜洛城闻笛 / 春夜洛阳城闻笛", "author": "李白", "dynasty": "唐代", "content": "谁家玉笛暗飞声，散入春风满洛城。\n此夜曲中闻折柳，何人不起故园情。"},
{"title": "竹里馆", "author": "王维", "dynasty": "唐代", "content": "独坐幽篁里，弹琴复长啸。\n深林人不知，明月来相照。"},
{"title": "己亥杂诗·其五", "author": "龚自珍", "dynasty": "清代", "content": "浩荡离愁白日斜，吟鞭东指即天涯。\n落红不是无情物，化作春泥更护花。"},
{"title": "游山西村", "author": "陆游", "dynasty": "宋代", "content": "莫笑农家腊酒浑，丰年留客足鸡豚。\n山重水复疑无路，柳暗花明又一村。\n箫鼓追随春社近，衣冠简朴古风存。\n从今若许闲乘月，拄杖无时夜叩门。"},
{"title": "登飞来峰", "author": "王安石", "dynasty": "宋代", "content": "飞来山上千寻塔，闻说鸡鸣见日升。\n不畏浮云遮望眼，自缘身在最高层。"},
{"title": "望岳", "author": "杜甫", "dynasty": "唐代", "content": "岱宗夫如何？齐鲁青未了。\n造化钟神秀，阴阳割昏晓。\n荡胸生曾云，决眦入归鸟。\n会当凌绝顶，一览众山小。"},
{"title": "杂诗", "author": "陶渊明", "dynasty": "魏晋", "content": "人生无根蒂，飘如陌上尘。\n分散逐风转，此已非常身。\n落地为兄弟，何必骨肉亲！得欢当作乐，斗酒聚比邻。\n盛年不重来，一日难再晨。\n及时当勉励，岁月不待人。"},
{"title": "读山海经·其一", "author": "陶渊明", "dynasty": "魏晋", "content": "孟夏草木长，绕屋树扶疏。\n众鸟欣有托，吾亦爱吾庐。\n既耕亦已种，时还读我书。\n穷巷隔深辙，颇回故人车。\n欢言酌春酒，摘我园中蔬。\n微雨从东来，好风与之俱。\n泛览《周王传》，流观《山海》图。\n俯仰终宇宙，不乐复何如？"},
{"title": "饮酒·其五", "author": "陶渊明", "dynasty": "魏晋", "content": "结庐在人境，而无车马喧。\n问君何能尔？心远地自偏。\n采菊东篱下，悠然见南山。\n山气日夕佳，飞鸟相与还。\n此中有真意，欲辨已忘言。"},
{"title": "咏怀八十二首·其一", "author": "阮籍", "dynasty": "魏晋", "content": "夜中不能寐，起坐弹鸣琴。\n薄帷鉴明月，清风吹我襟。\n孤鸿号外野，翔鸟鸣北林。\n徘徊将何见？忧思独伤心。"},
{"title": "读山海经·其十", "author": "陶渊明", "dynasty": "魏晋", "content": "精卫衔微木，将以填沧海。\n刑天舞干戚，猛志固常在。\n同物既无虑，化去不复悔。\n徒设在昔心，良辰讵可待。"},
{"title": "思吴江歌", "author": "张翰", "dynasty": "魏晋", "content": "秋风起兮木叶飞，吴江水兮鲈正肥。\n三千里兮家未归，恨难禁兮仰天悲。"},
{"title": "咏史·郁郁涧底松", "author": "左思", "dynasty": "魏晋", "content": "郁郁涧底松，离离山上苗。\n以彼径寸茎，荫此百尺条。\n世胄蹑高位，英俊沉下僚。\n地势使之然，由来非一朝。\n金张藉旧业，七叶珥汉貂。\n冯公岂不伟，白首不见招。"},
{"title": "七步诗", "author": "曹植", "dynasty": "两汉", "content": "煮豆持作羹，漉菽以为汁。\n萁在釜下燃，豆在釜中泣。\n本自同根生，相煎何太急？"},
{"title": "咏荆轲", "author": "陶渊明", "dynasty": "魏晋", "content": "燕丹善养士，志在报强嬴。\n招集百夫良，岁暮得荆卿。\n君子死知己，提剑出燕京；素骥鸣广陌，慷慨送我行。\n雄发指危冠，猛气冲长缨。\n饮饯易水上，四座列群英。\n渐离击悲筑，宋意唱高声。\n萧萧哀风逝，淡淡寒波生。\n商音更流涕，羽奏壮士惊。\n心知去不归，且有后世名。\n登车何时顾，飞盖入秦庭。\n凌厉越万里，逶迤过千城。\n图穷事自至，豪主正怔营。\n惜哉剑术疏，奇功遂不成。\n其人虽已没，千载有馀情。"},
{"title": "赠秀才入军·其十四", "author": "嵇康", "dynasty": "魏晋", "content": "息徒兰圃，秣马华山。\n流磻平皋，垂纶长川。\n目送归鸿，手挥五弦。\n俯仰自得，游心太玄。\n嘉彼钓叟，得鱼忘筌。\n郢人逝矣，谁与尽言？"},
{"title": "燕歌行二首·其一", "author": "曹丕", "dynasty": "魏晋", "content": "秋风萧瑟天气凉，草木摇落露为霜，群燕辞归鹄南翔。\n贱妾茕茕守空房，忧来思君不敢忘，不觉泪下沾衣裳。\n援琴鸣弦发清商，短歌微吟不能长。\n明月皎皎照我床，星汉西流夜未央。\n牵牛织女遥相望，尔独何辜限河梁。"},
{"title": "七哀诗三首·其一", "author": "王粲", "dynasty": "两汉", "content": "西京乱无象，豺虎方遘患。\n复弃中国去，委身适荆蛮。\n亲戚对我悲，朋友相追攀。\n出门无所见，白骨蔽平原。\n路有饥妇人，抱子弃草间。\n顾闻号泣声，挥涕独不还。\n“未知身死处，何能两相完？”驱马弃之去，不忍听此言。\n南登霸陵岸，回首望长安，悟彼下泉人，喟然伤心肝。"},
{"title": "赠从弟·其二", "author": "刘桢", "dynasty": "两汉", "content": "亭亭山上松，瑟瑟谷中风。\n风声一何盛，松枝一何劲。\n冰霜正惨凄，终岁常端正。\n岂不罹凝寒，松柏有本性。"},
{"title": "杂诗七首·其四", "author": "曹植", "dynasty": "两汉", "content": "南国有佳人，容华若桃李。\n朝游江北岸，夕宿潇湘沚。\n时俗薄朱颜，谁为发皓齿？俯仰岁将暮，荣耀难久恃。"},
{"title": "龟虽寿", "author": "曹操", "dynasty": "两汉", "content": "神龟虽寿，犹有竟时。\n腾蛇乘雾，终为土灰。\n老骥伏枥，志在千里。\n烈士暮年，壮心不已。\n盈缩之期，不但在天；养怡之福，可得永年。\n幸甚至哉，歌以咏志。"},
{"title": "十五从军征", "author": "佚名", "dynasty": "两汉", "content": "十五从军征，八十始得归。\n道逢乡里人：“家中有阿谁？”“遥看是君家，松柏冢累累。\n”兔从狗窦入，雉从梁上飞。\n中庭生旅谷，井上生旅葵。\n舂谷持作饭，采葵持作羹。\n羹饭一时熟，不知饴阿谁。\n出门东向看，泪落沾我衣。"},
{"title": "室思", "author": "徐干", "dynasty": "魏晋", "content": "沉阴结愁忧，愁忧为谁兴？念与君相别，各在天一方。\n良会未有期，中心摧且伤。\n不聊忧餐食，慊慊常饥空。\n端坐而无为，仿佛君容光。\n峨峨高山首，悠悠万里道。\n君去日已远，郁结令人老。\n人生一世间，忽若暮春草。\n时不可再得，何为自愁恼？每诵昔鸿恩，贱躯焉足保。\n浮云何洋洋，愿因通我词。\n飘摇不可寄，徙倚徒相思。\n人离皆复会，君独无返期。\n自君之出矣，明镜暗不治。\n思君如流水，何有穷已时。\n惨惨时节尽，兰叶复凋零。\n喟然长叹息，君期慰我情。\n辗转不能寐，长夜何绵绵。\n蹑履起出户，仰观三星连。\n自恨志不遂，泣涕如涌泉。\n思君见巾栉，以益我劳勤。\n安得鸿鸾羽，觏此心中人。\n诚心亮不遂，搔首立悁悁。\n何言一不见，复会无因缘。\n故如比目鱼，今隔如参辰。\n人靡不有初，想君能终之。\n别来历年岁，旧恩何可期。\n重新而忘故，君子所尤讥。\n寄身虽在远，岂忘君须臾。\n既厚不为薄，想君时见思。"},
{"title": "吴孙皓初童谣", "author": "佚名", "dynasty": "魏晋", "content": "宁饮建业水，不食武昌鱼。\n宁还建业死，不止武昌居。"},
{"title": "归园田居·其三", "author": "陶渊明", "dynasty": "魏晋", "content": "种豆南山下，草盛豆苗稀。\n晨兴理荒秽，带月荷锄归。\n道狭草木长，夕露沾我衣。\n衣沾不足惜，但使愿无违。"},
{"title": "蝶恋花·移得绿杨栽后院", "author": "张先", "dynasty": "宋代", "content": "移得绿杨栽后院。\n学舞宫腰，二月青犹短。\n不比灞陵多送远，残丝乱絮东西岸。\n几叶小眉寒不展。\n莫唱阳关，真个肠先断。\n分付与春休细看，条条尽是离人怨。"},
{"title": "菩萨蛮·彩舟载得离愁动", "author": "贺铸", "dynasty": "宋代", "content": "彩舟载得离愁动，无端更借樵风送。\n波渺夕阳迟，销魂不自持。\n良宵谁与共，赖有窗间梦。\n可奈梦回时，一番新别离！"},
{"title": "虞美人·扁舟三日秋塘路", "author": "陈与义", "dynasty": "宋代", "content": "余甲寅岁自春官出守湖州。\n秋杪，道中荷花无复存者。\n乙卯岁，自琐闼以病得请奉祠，卜居青墩镇。\n立秋后三日行。\n舟之前后如朝霞相映，望之不断也。\n以长短句记之。\n扁舟三日秋塘路，平度荷花去。\n病夫因病得来游，更值满川微雨洗新秋。\n去年长恨拏舟晚，空见残荷满。\n今年何以报君恩，一路繁花相送过青墩。"},
{"title": "绣鸾凤花犯·赋水仙", "author": "周密", "dynasty": "宋代", "content": "楚江湄，湘娥乍见，无言洒清泪。\n淡然春意。\n空独倚东风，芳思谁寄。\n凌波路冷秋无际，香云随步起。\n谩记得、汉宫仙掌，亭亭明月底。\n冰弦写怨更多情，骚人恨，枉赋芳兰幽芷。\n春思远，谁叹赏、国香风味。\n相将共、岁寒伴侣，小窗净、沉烟熏翠袂。\n幽梦觉，涓涓清露，一枝灯影里。"},
{"title": "忆秦娥·中斋上元客散感旧", "author": "刘辰翁", "dynasty": "宋代", "content": "中斋上元客散感旧，赋《忆秦娥》见属，一读凄然。\n随韵寄情，不觉悲甚。\n烧灯节，朝京道上风和雪。\n风和雪，江山如旧，朝京人绝。\n百年短短兴亡别，与君犹对当时月。\n当时月，照人烛泪，照人梅发。"},
{"title": "白马篇", "author": "曹植", "dynasty": "两汉", "content": "白马饰金羁，连翩西北驰。\n借问谁家子，幽并游侠儿。\n少小去乡邑，扬声沙漠垂。\n宿昔秉良弓，楛矢何参差。\n控弦破左的，右发摧月支。\n仰手接飞猱，俯身散马蹄。\n狡捷过猴猿，勇剽若豹螭。\n边城多警急，虏骑数迁移。\n羽檄从北来，厉马登高堤。\n长驱蹈匈奴，左顾凌鲜卑。\n弃身锋刃端，性命安可怀？父母且不顾，何言子与妻！名编壮士籍，不得中顾私。\n捐躯赴国难，视死忽如归！"},
{"title": "绮寮怨·上马人扶残醉", "author": "周邦彦", "dynasty": "宋代", "content": "上马人扶残醉，晓风吹未醒。\n映水曲、翠瓦朱檐，垂杨里、乍见津亭。\n当时曾题败壁，蛛丝罩、淡墨苔晕青。\n念去来、岁月如流，徘徊久、叹息愁思盈。\n去去倦寻路程。\n江陵旧事，何曾再问杨琼。\n旧曲凄清。\n敛愁黛、与谁听。\n尊前故人如在，想念我、最关情。\n何须渭城。\n歌声未尽处，先泪零。"},
{"title": "菩萨蛮·画船捶鼓催君去", "author": "舒亶", "dynasty": "宋代", "content": "画船捶鼓催君去，高楼把酒留君住。\n去住若为情，西江潮欲平。\n江潮容易得，只是人南北。\n今日此樽空，知君何日同！"},
{"title": "唐多令·秋暮有感", "author": "陈允平", "dynasty": "宋代", "content": "休去采芙蓉。\n秋江烟水空。\n带斜阳、一片征鸿。\n欲顿闲愁无顿处，都著在两眉峰。\n心事寄题红。\n画桥流水东。\n断肠人、无奈秋浓。\n回首层楼归去懒，早新月、挂梧桐。"},
{"title": "献仙音·吊雪香亭梅", "author": "周密", "dynasty": "宋代", "content": "松雪飘寒，岭云吹冻，红破数椒春浅。\n衬舞台荒，浣妆池冷，凄凉市朝轻换。\n叹花与人凋谢，依依岁华晚。\n共凄黯。\n问东风、几番吹梦，应惯识、当年翠屏金辇。\n一片古今愁，但废绿、平烟空远。\n无语销魂，对斜阳、衰草泪满。\n又西泠残笛，低送数声春怨。"},
{"title": "桓灵时童谣", "author": "佚名", "dynasty": "两汉", "content": "举秀才，不知书。\n举孝廉，父别居。\n寒素清白浊如泥，高第良将怯如鸡。"},
{"title": "楚天遥过清江引·有意送春归", "author": "如晦", "dynasty": "宋代", "content": "有意送春归，无计留春住。\n毕竟年年用着来，何似休归去。\n目断楚天遥，不见春归路。\n风急桃花也似愁，点点飞红雨。"},
{"title": "江城子·平沙浅草接天长", "author": "李好古", "dynasty": "宋代", "content": "平沙浅草接天长。\n路茫茫。\n几兴亡。\n昨夜波声。\n洗岸骨如霜。\n千古英雄成底事，徒感慨，谩悲凉。\n少年有意伏中行。\n馘名王。\n扫沙场。\n击楫中流，曾记泪沾裳。\n欲上治安双阙远，空怅望，过维扬。"},
{"title": "霜叶飞·重九", "author": "吴文英", "dynasty": "宋代", "content": "断烟离绪。\n关心事，斜阳红隐霜树。\n半壶秋水荐黄花，香噀西风雨。\n纵玉勒、轻飞迅羽，凄凉谁吊荒台古？记醉踏南屏，彩扇咽寒蝉，倦梦不知蛮素。\n聊对旧节传杯，尘笺蠹管，断阕经岁慵赋。\n小蟾斜影转东篱，夜冷残蛩语。\n早白发、缘愁万缕。\n惊飙从卷乌纱去。\n谩细将、茱萸看，但约明年，翠微高处。"},
{"title": "念奴娇·避地溢江书于新亭", "author": "王澜", "dynasty": "宋代", "content": "凭高远望，见家乡、只在白云深处。\n镇日思归归未得，孤负殷勤杜宇。\n故国伤心，新亭泪眼，更洒潇潇雨。\n长江万里，难将此恨流去。\n遥想江口依然，鸟啼花谢，今日谁为主。\n燕子归来，雕梁何处，底事呢喃语。\n最苦金沙，十万户尽，作血流漂杵。\n横空剑气，要当一洗残虏。"},
{"title": "尾犯·夜雨滴空阶", "author": "柳永", "dynasty": "宋代", "content": "夜雨滴空阶，孤馆梦回，情绪萧索。\n一片闲愁，想丹青难貌。\n秋渐老、蛩声正苦，夜将阑、灯花旋落。\n最无端处，总把良宵，只恁孤眠却。\n佳人应怪我，别后寡信轻诺。\n记得当初，翦香云为约。\n甚时向、幽闺深处，按新词、流霞共酌。\n再同欢笑，肯把金玉珠珍博。"},
{"title": "点绛唇·试灯夜初晴", "author": "吴文英", "dynasty": "宋代", "content": "卷尽愁云，素娥临夜新梳洗。\n暗尘不起。\n酥润凌波地。\n辇路重来，仿佛灯前事。\n情如水。\n小楼熏被。\n春梦笙歌里。"},
{"title": "清商怨·葭萌驿作", "author": "陆游", "dynasty": "宋代", "content": "江头日暮痛饮，乍雪晴犹凛。\n山驿凄凉，灯昏人独寝。\n鸳机新寄断锦，叹往事、不堪重省。\n梦破南楼，绿云堆一枕。"},
{"title": "武陵春·人道有情须有梦", "author": "连静女", "dynasty": "宋代", "content": "人道有情须有梦，无梦岂无情？夜夜相思直到明，有梦怎生成？伊若忽然来梦里，邻笛又还惊。\n笛里声声不忍听，浑是断肠声。"},
{"title": "古歌", "author": "佚名", "dynasty": "两汉", "content": "秋风萧萧愁杀人，出亦愁，入亦愁。\n座中何人，谁不怀忧。\n令我白头。\n胡地多飚风，树木何修修。\n离家日趋远，衣带日趋缓。\n心思不能言，肠中车轮转。"},
{"title": "满江红·豫章滕王阁", "author": "吴潜", "dynasty": "宋代", "content": "万里西风，吹我上、滕王高阁。\n正槛外、楚山云涨，楚江涛作。\n何处征帆木末去，有时野鸟沙边落。\n近帘钩、暮雨掩空来，今犹昨。\n秋渐紧，添离索。\n天正远，伤飘泊。\n叹十年心事，休休莫莫。\n岁月无多人易老，乾坤虽大愁难著。\n向黄昏、断送客魂消，城头角。"},
{"title": "解连环·怨怀无托", "author": "周邦彦", "dynasty": "宋代", "content": "怨怀无托。\n嗟情人断绝，信音辽邈。\n纵妙手、能解连环，似风散雨收，雾轻云薄。\n燕子楼空，暗尘锁、一床弦索。\n想移根换叶。\n尽是旧时，手种红药。\n汀洲渐生杜若。\n料舟依岸曲，人在天角。\n谩记得、当日音书，把闲语闲言，待总烧却。\n水驿春回，望寄我、江南梅萼。\n拚今生，对花对酒，为伊泪落。"},
{"title": "蝶恋花·笑艳秋莲生绿浦", "author": "晏几道", "dynasty": "宋代", "content": "笑艳秋莲生绿浦。\n红脸青腰，旧识凌波女。\n照影弄妆娇欲语。\n西风岂是繁花主。\n可恨良辰天不与。\n才过斜阳，又是黄昏雨。\n朝落暮开空自许。\n竟无人解知心苦。"},
{"title": "蝶恋花·卷絮风头寒欲尽", "author": "赵令畤", "dynasty": "宋代", "content": "卷絮风头寒欲尽。\n坠粉飘红，日日香成阵。\n新酒又添残酒困。\n今春不减前春恨。\n蝶去莺飞无处问。\n隔水高楼，望断双鱼信。\n恼乱横波秋一寸。\n斜阳只与黄昏近。"},
{"title": "昭君怨·牡丹", "author": "刘克庄", "dynasty": "宋代", "content": "曾看洛阳旧谱，只许姚黄独步。\n若比广陵花，太亏他。\n旧日王侯园圃，今日荆榛狐兔。\n君莫说中州，怕花愁。"},
{"title": "蒿里行", "author": "曹操", "dynasty": "两汉", "content": "关东有义士，兴兵讨群凶。\n初期会盟津，乃心在咸阳。\n军合力不齐，踌躇而雁行。\n势利使人争，嗣还自相戕。\n淮南弟称号，刻玺于北方。\n铠甲生虮虱，万姓以死亡。\n白骨露于野，千里无鸡鸣。\n生民百遗一，念之断人肠。"},
{"title": "夜游宫·人去西楼雁杳", "author": "吴文英", "dynasty": "宋代", "content": "人去西楼雁杳。\n叙别梦、扬州一觉。\n云澹星疏楚山晓。\n听啼乌，立河桥，话未了。\n雨外蛩声早。\n细织就、霜丝多少。\n说与萧娘未知道。\n向长安，对秋灯，几人老。"},
{"title": "菩萨蛮·春来春去催人老", "author": "张元干", "dynasty": "宋代", "content": "三月晦，送春有集，坐中偶书。\n春来春去催人老，老夫争肯输年少。\n醉后少年狂，白髭殊未妨。\n插花还起舞，管领风光处。\n把酒共留春，莫教花笑人。"},
{"title": "木兰花慢·莺啼啼不尽", "author": "戴复古", "dynasty": "宋代", "content": "莺啼啼不尽，任燕语、语难通。\n这一点闲愁，十年不断，恼乱春风。\n重来故人不见，但依然、杨柳小楼东。\n记得同题粉壁，而今壁破无踪。\n兰皋新涨绿溶溶。\n流恨落花红。\n念着破春衫，当时送别，灯下裁缝。\n相思谩然自苦，算云烟、过眼总成空。\n落日楚天无际，凭栏目送飞鸿。"},
{"title": "眼儿媚·愁云淡淡雨潇潇", "author": "石孝友", "dynasty": "宋代", "content": "愁云淡淡雨潇潇。\n暮暮复朝朝。\n别来应是，眉峰翠减，腕玉香销。\n小轩独坐相思处，情绪好无聊。\n一丛萱草，几竿修竹，数叶芭蕉。"},
{"title": "石州慢·寒水依痕", "author": "张元干", "dynasty": "宋代", "content": "寒水依痕，春意渐回，沙际烟阔。\n溪梅晴照生香，冷蕊数枝争发。\n天涯旧恨，试看几许消魂，长亭门外山重叠。\n不尽眼中青，是愁来时节。\n情切。\n画楼深闭，想见东风，暗销肌雪。\n辜负枕前云雨，尊前花月。\n心期切处，更有多少凄凉，殷勤留与归时说。\n到得却相逢，恰经年离别。"},
{"title": "鹊桥仙·说盟说誓", "author": "蜀妓", "dynasty": "宋代", "content": "说盟说誓。\n说情说意。\n动便春愁满纸。\n多应念得脱空经，是那个、先生教底。\n不茶不饭，不言不语，一味供他憔悴。\n相思已是不曾闲，又那得、工夫咒你。"},
{"title": "减字木兰花·去年今夜", "author": "吕本中", "dynasty": "宋代", "content": "去年今夜，同醉月明花树下。\n此夜江边，月暗长堤柳暗船。\n故人何处？带我离愁江外去。\n来岁花前，又是今年忆去年。"},
{"title": "忆秦娥·花深深", "author": "郑文妻", "dynasty": "宋代", "content": "花深深。\n一钩罗袜行花阴。\n行花阴。\n闲将柳带，细结同心。\n日边消息空沈沈。\n画眉楼上愁登临。\n愁登临。\n海棠开后，望到如今。"},
{"title": "庆清朝·禁幄低张", "author": "李清照", "dynasty": "宋代", "content": "禁幄低张，彤阑巧护，就中独占残春。\n容华淡伫，绰约俱见天真。\n待得群花过后，一番风露晓妆新。\n妖娆艳态，妒风笑月，长殢东君。\n东城边，南陌上，正日烘池馆，竟走香轮。\n绮筵散日，谁人可继芳尘。\n更好明光宫殿，几枝先近日边匀。\n金尊倒，拚了尽烛，不管黄昏。"},
{"title": "最高楼·旧时心事", "author": "程垓", "dynasty": "宋代", "content": "旧时心事，说着两眉羞。\n长记得、凭肩游。\n缃裙罗袜桃花岸，薄衫轻扇杏花楼。\n几番行，几番醉，几番留。\n也谁料、春风吹已断。\n又谁料、朝云飞亦散。\n天易老，恨难酬。\n蜂儿不解知人苦，燕儿不解说人愁。\n旧情怀，消不尽，几时休。"},
{"title": "诉衷情·出林杏子落金盘", "author": "周邦彦", "dynasty": "宋代", "content": "出林杏子落金盘。\n齿软怕尝酸。\n可惜半残青紫，犹印小唇丹。\n南陌上，落花闲。\n雨斑斑。\n不言不语，一段伤春，都在眉间。"},
{"title": "贺新郎·国脉微如缕", "author": "刘克庄", "dynasty": "宋代", "content": "实之三和有忧边之语，走笔答之。\n国脉微如缕。\n问长缨何时入手，缚将戎主？未必人间无好汉，谁与宽些尺度？试看取当年韩五。\n岂有谷城公付授，也不干曾遇骊山母。\n谈笑起，两河路。\n少时棋柝曾联句。\n叹而今登楼揽镜，事机频误。\n闻说北风吹面急，边上冲梯屡舞。\n君莫道投鞭虚语，自古一贤能制难，有金汤便可无张许？快投笔，莫题柱。"},
{"title": "临安春雨初霁", "author": "陆游", "dynasty": "宋代", "content": "世味年来薄似纱，谁令骑马客京华。\n小楼一夜听春雨，深巷明朝卖杏花。\n矮纸斜行闲作草，晴窗细乳戏分茶。\n素衣莫起风尘叹，犹及清明可到家。"},
{"title": "书愤", "author": "陆游", "dynasty": "宋代", "content": "早岁那知世事艰，中原北望气如山。\n楼船夜雪瓜洲渡，铁马秋风大散关。\n塞上长城空自许，镜中衰鬓已先斑。\n出师一表真名世，千载谁堪伯仲间！"},
{"title": "登快阁", "author": "黄庭坚", "dynasty": "宋代", "content": "痴儿了却公家事，快阁东西倚晚晴。\n落木千山天远大，澄江一道月分明。\n朱弦已为佳人绝，青眼聊因美酒横。\n万里归船弄长笛，此心吾与白鸥盟。"},
{"title": "锦瑟", "author": "李商隐", "dynasty": "唐代", "content": "锦瑟无端五十弦，一弦一柱思华年。\n庄生晓梦迷蝴蝶，望帝春心托杜鹃。\n沧海月明珠有泪，蓝田日暖玉生烟。\n此情可待成追忆？只是当时已惘然。"},
{"title": "李凭箜篌引", "author": "李贺", "dynasty": "唐代", "content": "吴丝蜀桐张高秋，空山凝云颓不流。\n江娥啼竹素女愁，李凭中国弹箜篌。\n昆山玉碎凤凰叫，芙蓉泣露香兰笑。\n十二门前融冷光，二十三丝动紫皇。\n女娲炼石补天处，石破天惊逗秋雨。\n梦入神山教神妪，老鱼跳波瘦蛟舞。\n吴质不眠倚桂树，露脚斜飞湿寒兔。"},
{"title": "琵琶行并序 / 琵琶引", "author": "白居易", "dynasty": "唐代", "content": "元和十年，予左迁九江郡司马。\n明年秋，送客湓浦口，闻舟中夜弹琵琶者，听其音，铮铮然有京都声。\n问其人，本长安倡女，尝学琵琶于穆、曹二善才，年长色衰，委身为贾人妇。\n遂命酒，使快弹数曲。\n曲罢悯然，自叙少小时欢乐事，今漂沦憔悴，转徙于江湖间。\n予出官二年，恬然自安，感斯人言，是夕始觉有迁谪意。\n因为长句，歌以赠之，凡六百一十六言，命曰《琵琶行》。\n浔阳江头夜送客，枫叶荻花秋瑟瑟。\n主人下马客在船，举酒欲饮无管弦。\n醉不成欢惨将别，别时茫茫江浸月。\n忽闻水上琵琶声，主人忘归客不发。\n寻声暗问弹者谁？琵琶声停欲语迟。\n移船相近邀相见，添酒回灯重开宴。\n千呼万唤始出来，犹抱琵琶半遮面。\n转轴拨弦三两声，未成曲调先有情。\n弦弦掩抑声声思，似诉平生不得志。\n。\n大弦嘈嘈如急雨，小弦切切如私语。\n嘈嘈切切错杂弹，大珠小珠落玉盘。\n间关莺语花底滑，幽咽泉流冰下难。\n冰泉冷涩弦凝绝，凝绝不通声暂歇。\n别有幽愁暗恨生，此时无声胜有声。\n银瓶乍破水浆迸，铁骑突出刀枪鸣。\n曲终收拨当心画，四弦一声如裂帛。\n东船西舫悄无言，唯见江心秋月白。\n沉吟放拨插弦中，整顿衣裳起敛容。\n自言本是京城女，家在虾蟆陵下住。\n十三学得琵琶成，名属教坊第一部。\n曲罢曾教善才服，妆成每被秋娘妒。\n五陵年少争缠头，一曲红绡不知数。\n钿头银篦击节碎，血色罗裙翻酒污。\n今年欢笑复明年，秋月春风等闲度。\n弟走从军阿姨死，暮去朝来颜色故。\n门前冷落鞍马稀，老大嫁作商人妇。\n商人重利轻别离，前月浮梁买茶去。\n去来江口守空船，绕船月明江水寒。\n夜深忽梦少年事，梦啼妆泪红阑干。\n我闻琵琶已叹息，又闻此语重唧唧。\n同是天涯沦落人，相逢何必曾相识！我从去年辞帝京，谪居卧病浔阳城。\n浔阳地僻无音乐，终岁不闻丝竹声。\n住近湓江地低湿，黄芦苦竹绕宅生。\n其间旦暮闻何物？杜鹃啼血猿哀鸣。\n春江花朝秋月夜，往往取酒还独倾。\n岂无山歌与村笛？呕哑嘲哳难为听。\n今夜闻君琵琶语，如听仙乐耳暂明。\n莫辞更坐弹一曲，为君翻作《琵琶行》。\n感我此言良久立，却坐促弦弦转急。\n凄凄不似向前声，满座重闻皆掩泣。\n座中泣下谁最多？江州司马青衫湿。"},
{"title": "登岳阳楼", "author": "杜甫", "dynasty": "唐代", "content": "昔闻洞庭水，今上岳阳楼。\n吴楚东南坼，乾坤日夜浮。\n亲朋无一字，老病有孤舟。\n戎马关山北，凭轩涕泗流。"},
{"title": "登高", "author": "杜甫", "dynasty": "唐代", "content": "风急天高猿啸哀，渚清沙白鸟飞回。\n无边落木萧萧下，不尽长江滚滚来。\n万里悲秋常作客，百年多病独登台。\n艰难苦恨繁霜鬓，潦倒新停浊酒杯。"},
{"title": "客至", "author": "杜甫", "dynasty": "唐代", "content": "舍南舍北皆春水，但见群鸥日日来。\n花径不曾缘客扫，蓬门今始为君开。\n盘飧市远无兼味，樽酒家贫只旧醅。\n肯与邻翁相对饮，隔篱呼取尽馀杯。"},
{"title": "蜀相", "author": "杜甫", "dynasty": "唐代", "content": "丞相祠堂何处寻，锦官城外柏森森。\n映阶碧草自春色，隔叶黄鹂空好音。\n三顾频烦天下计，两朝开济老臣心。\n出师未捷身先死，长使英雄泪满襟。"},
{"title": "燕歌行并序", "author": "高适", "dynasty": "唐代", "content": "开元二十六年，客有从元戎出塞而还者；作《燕歌行》以示，适感征戍之事，因而和焉。\n汉家烟尘在东北，汉将辞家破残贼。\n男儿本自重横行，天子非常赐颜色。\n摐金伐鼓下榆关，旌旆逶迤碣石间。\n校尉羽书飞瀚海，单于猎火照狼山。\n山川萧条极边土，胡骑凭陵杂风雨。\n战士军前半死生，美人帐下犹歌舞！大漠穷秋塞草腓，孤城落日斗兵稀。\n身当恩遇常轻敌，力尽关山未解围。\n铁衣远戍辛勤久，玉箸应啼别离后。\n少妇城南欲断肠，征人蓟北空回首。\n边庭飘飖那可度，绝域苍茫无所有！杀气三时作阵云，寒声一夜传刁斗。\n相看白刃血纷纷，死节从来岂顾勋？君不见沙场征战苦，至今犹忆李将军！"},
{"title": "将进酒", "author": "李白", "dynasty": "唐代", "content": "君不见黄河之水天上来，奔流到海不复回。\n君不见高堂明镜悲白发，朝如青丝暮成雪。\n人生得意须尽欢，莫使金樽空对月。\n天生我材必有用，千金散尽还复来。\n烹羊宰牛且为乐，会须一饮三百杯。\n岑夫子，丹丘生，将进酒，杯莫停。\n与君歌一曲，请君为我倾耳听。\n钟鼓馔玉不足贵，但愿长醉不愿醒。\n古来圣贤皆寂寞，惟有饮者留其名。\n陈王昔时宴平乐，斗酒十千恣欢谑。\n主人何为言少钱，径须沽取对君酌。\n五花马、千金裘，呼儿将出换美酒，与尔同销万古愁。"},
{"title": "梦游天姥吟留别 / 梦游天姥山别东鲁诸公", "author": "李白", "dynasty": "唐代", "content": "海客谈瀛洲，烟涛微茫信难求。\n越人语天姥，云霞明灭或可睹。\n天姥连天向天横，势拔五岳掩赤城。\n天台四万八千丈，对此欲倒东南倾。\n我欲因之梦吴越，一夜飞度镜湖月。\n湖月照我影，送我至剡溪。\n谢公宿处今尚在，渌水荡漾清猿啼。\n脚著谢公屐，身登青云梯。\n半壁见海日，空中闻天鸡。\n千岩万转路不定，迷花倚石忽已暝。\n熊咆龙吟殷岩泉，栗深林兮惊层巅。\n云青青兮欲雨，水澹澹兮生烟。\n列缺霹雳，丘峦崩摧。\n洞天石扉，訇然中开。\n青冥浩荡不见底，日月照耀金银台。\n霓为衣兮风为马，云之君兮纷纷而来下。\n虎鼓瑟兮鸾回车，仙之人兮列如麻。\n忽魂悸以魄动，恍惊起而长嗟。\n惟觉时之枕席，失向来之烟霞。\n世间行乐亦如此，古来万事东流水。\n别君去兮何时还？且放白鹿青崖间，须行即骑访名山。\n安能摧眉折腰事权贵，使我不得开心颜！"},
{"title": "蜀道难", "author": "李白", "dynasty": "唐代", "content": "噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。\n西当太白有鸟道，可以横绝峨眉巅。\n地崩山摧壮士死，然后天梯石栈相钩连。\n上有六龙回日之高标，下有冲波逆折之回川。\n黄鹤之飞尚不得过，猿猱欲度愁攀援。\n青泥何盘盘，百步九折萦岩峦。\n扪参历井仰胁息，以手抚膺坐长叹。\n问君西游何时还？畏途巉岩不可攀。\n但见悲鸟号古木，雄飞雌从绕林间。\n又闻子规啼夜月，愁空山。\n蜀道之难，难于上青天，使人听此凋朱颜！连峰去天不盈尺，枯松倒挂倚绝壁。\n飞湍瀑流争喧豗，砯崖转石万壑雷。\n其险也如此，嗟尔远道之人胡为乎来哉！剑阁峥嵘而崔嵬，一夫当关，万夫莫开。\n所守或匪亲，化为狼与豺。\n朝避猛虎，夕避长蛇；磨牙吮血，杀人如麻。\n锦城虽云乐，不如早还家。\n蜀道之难，难于上青天，侧身西望长咨嗟！"},
{"title": "春江花月夜", "author": "张若虚", "dynasty": "唐代", "content": "春江潮水连海平，海上明月共潮生。\n滟滟随波千万里，何处春江无月明！江流宛转绕芳甸，月照花林皆似霰。\n空里流霜不觉飞，汀上白沙看不见。\n江天一色无纤尘，皎皎空中孤月轮。\n江畔何人初见月？江月何年初照人？人生代代无穷已，江月年年望相似。\n不知江月待何人，但见长江送流水。\n白云一片去悠悠，青枫浦上不胜愁。\n谁家今夜扁舟子？何处相思明月楼？可怜楼上月徘徊，应照离人妆镜台。\n玉户帘中卷不去，捣衣砧上拂还来。\n此时相望不相闻，愿逐月华流照君。\n鸿雁长飞光不度，鱼龙潜跃水成文。\n昨夜闲潭梦落花，可怜春半不还家。\n江水流春去欲尽，江潭落月复西斜。\n斜月沉沉藏海雾，碣石潇湘无限路。\n不知乘月几人归，落月摇情满江树。"},
{"title": "拟行路难·其四", "author": "鲍照", "dynasty": "南北朝", "content": "泻水置平地，各自东西南北流。\n人生亦有命，安能行叹复坐愁？酌酒以自宽，举杯断绝歌路难。\n心非木石岂无感？吞声踯躅不敢言。"},
{"title": "归园田居·其一", "author": "陶渊明", "dynasty": "魏晋", "content": "少无适俗韵，性本爱丘山。\n误落尘网中，一去三十年。\n羁鸟恋旧林，池鱼思故渊。\n开荒南野际，守拙归园田。\n方宅十余亩，草屋八九间。\n榆柳荫后檐，桃李罗堂前。\n暧暧远人村，依依墟里烟。\n狗吠深巷中，鸡鸣桑树颠。\n户庭无尘杂，虚室有余闲。\n久在樊笼里，复得返自然。"},
{"title": "短歌行", "author": "曹操", "dynasty": "两汉", "content": "对酒当歌，人生几何？譬如朝露，去日苦多。\n慨当以慷，忧思难忘。\n何以解忧？唯有杜康。\n青青子衿，悠悠我心。\n但为君故，沉吟至今。\n呦呦鹿鸣，食野之苹。\n我有嘉宾，鼓瑟吹笙。\n明明如月，何时可掇？忧从中来，不可断绝。\n越陌度阡，枉用相存。\n契阔谈䜩，心念旧恩。\n月明星稀，乌鹊南飞。\n绕树三匝，何枝可依。\n山不厌高，海不厌深。\n周公吐哺，天下归心。"},
{"title": "离骚(节选)", "author": "屈原", "dynasty": "先秦", "content": "长太息以掩涕兮，哀民生之多艰。\n余虽好修姱以鞿羁兮，謇朝谇而夕替。\n既替余以蕙纕兮，又申之以揽茝。\n亦余心之所善兮，虽九死其犹未悔。\n怨灵修之浩荡兮，终不察夫民心。\n众女嫉余之蛾眉兮，谣诼谓余以善淫。\n固时俗之工巧兮，偭规矩而改错。\n背绳墨以追曲兮，竞周容以为度。\n忳郁邑余侘傺兮，吾独穷困乎此时也。\n宁溘死以流亡兮，余不忍为此态也！鸷鸟之不群兮，自前世而固然。\n何方圜之能周兮？夫孰异道而相安？屈心而抑志兮，忍尤而攘诟。\n伏清白以死直兮，固前圣之所厚。\n悔相道之不察兮，延伫乎吾将反。\n回朕车以复路兮，及行迷之未远。\n步余马于兰皋兮，驰椒丘且焉止息。\n进不入以离尤兮，退将复修吾初服。\n制芰荷以为衣兮，集芙蓉以为裳。\n不吾知其亦已兮，苟余情其信芳。\n高余冠之岌岌兮，长余佩之陆离。\n芳与泽其杂糅兮，唯昭质其犹未亏。\n忽反顾以游目兮，将往观乎四荒。\n佩缤纷其繁饰兮，芳菲菲其弥章。\n民生各有所乐兮，余独好修以为常。\n虽体解吾犹未变兮，岂余心之可惩？"},
{"title": "无衣", "author": "佚名", "dynasty": "先秦", "content": "岂曰无衣？与子同袍。\n王于兴师，修我戈矛。\n与子同仇！岂曰无衣？与子同泽。\n王于兴师，修我矛戟。\n与子偕作！岂曰无衣？与子同裳。\n王于兴师，修我甲兵。\n与子偕行！"},
{"title": "静女", "author": "佚名", "dynasty": "先秦", "content": "静女其姝，俟我于城隅。\n爱而不见，搔首踟蹰。\n静女其娈，贻我彤管。\n彤管有炜，说怿女美。\n自牧归荑，洵美且异。\n匪女之为美，美人之贻。"},
{"title": "古代文论选段", "author": "佚名", "dynasty": "未知", "content": "《毛诗序》选段　　诗者，志之所之也。\n在心为志，发言为诗。\n情动于中而形于言，言之不足故嗟叹之，嗟叹之不足故永歌之，永歌之不足，不知手之舞之，足之蹈之也。\n《典论·论文》选段　　盖文章，经国之大业，不朽之盛事。\n年寿有时而尽，荣乐止乎其身，二者必至之常期，未若文章之无穷。\n是以古之作者，寄身于翰墨，见意于篇籍，不假良史之辞，不讬飞驰之势，而声名自传于后。\n《诗品序》选段　　若乃春风春鸟，秋月秋蝉，夏云暑雨，冬月祁寒，斯四候之感诸诗者也。\n嘉会寄诗以亲，离群讬诗以怨。\n至于楚臣去境，汉妾辞宫。\n或骨横朔野，魂逐飞蓬。\n或负戈外戍，杀气雄边。\n塞客衣单，孀闺泪尽。\n或士有解佩出朝，一去忘返。\n女有扬蛾入宠，再盼倾国。\n凡斯种种，感荡心灵，非陈诗何以展其义？非长歌何以骋其情？故曰：“诗可以群，可以怨。\n”使穷贱易安，幽居靡闷，莫尚于诗矣。\n《与元九书》 选段　　感人心者，莫先乎情，莫始乎言，莫切乎声，莫深乎义。\n诗者：根情，苗言，华声，实义。\n《题画》画竹题记一则　　江馆清秋，晨起看竹，烟光日影露气，皆浮动于疏枝密叶之间。\n胸中勃勃遂有画意。\n其实胸中之竹，并不是眼中之竹也。\n因而磨墨展纸，落笔倏作变相，手中之竹又不是胸中之竹也。\n总之，意在笔先者，定则也；趣在法外者，化机也。\n独画云乎哉！《人间词话》三则　　词以境界为最上，有境界则自成高格，自有名句。\n　　境非独谓景物也，喜怒哀乐，亦人心中之一境界。\n故能写真景物、真感情者，谓之有境界。\n否则谓之无境界。\n　　古今之成大事业、大学问者，必经过三种之境界：“昨夜西风凋碧树。\n独上高楼，望尽天涯路。\n”此第一境也。\n“衣带渐宽终不悔，为伊消得人憔悴。\n”此第二境也。\n“众里寻他千百度，回头蓦见，那人正在，灯火阑珊处。\n”此第三境也。\n此等语皆非大词人不能道。\n然遽以此意解释诸词，恐为晏、欧诸公所不许也。"},
{"title": "上枢密韩太尉书", "author": "苏辙", "dynasty": "宋代", "content": "太尉执事：辙生好为文，思之至深。\n以为文者气之所形，然文不可以学而能，气可以养而致。\n孟子曰：“我善养吾浩然之气。\n”今观其文章，宽厚宏博，充乎天地之间，称其气之小大。\n太史公行天下，周览四海名山大川，与燕、赵间豪俊交游，故其文疏荡，颇有奇气。\n此二子者，岂尝执笔学为如此之文哉？其气充乎其中而溢乎其貌，动乎其言而见乎其文，而不自知也。\n　　辙生十有九年矣。\n其居家所与游者，不过其邻里乡党之人；所见不过数百里之间，无高山大野可登览以自广；百氏之书，虽无所不读，然皆古人之陈迹，不足以激发其志气。\n恐遂汩没，故决然舍去，求天下奇闻壮观，以知天地之广大。\n过秦、汉之故都，恣观终南、嵩、华之高，北顾黄河之奔流，慨然想见古之豪杰。\n至京师，仰观天子宫阙之壮，与仓廪、府库、城池、苑囿之富且大也，而后知天下之巨丽。\n见翰林欧阳公，听其议论之宏辩，观其容貌之秀伟，与其门人贤士大夫游，而后知天下之文章聚乎此也。\n太尉以才略冠天下，天下之所恃以无忧，四夷之所惮以不敢发，入则周公、召公，出则方叔、召虎。\n而辙也未之见焉。\n　　且夫人之学也，不志其大，虽多而何为？辙之来也，于山见终南、嵩、华之高，于水见黄河之大且深，于人见欧阳公，而犹以为未见太尉也。\n故愿得观贤人之光耀，闻一言以自壮，然后可以尽天下之大观而无憾者矣。\n　　辙年少，未能通习吏事。\n向之来，非有取于斗升之禄，偶然得之，非其所乐。\n然幸得赐归待选，使得优游数年之间，将以益治其文，且学为政。\n太尉苟以为可教而辱教之，又幸矣！"},
{"title": "少年治县", "author": "佚名", "dynasty": "未知", "content": "子奇年十六，齐君使治阿。\n既而君悔之，遣使追。\n追者反，曰：“子奇必能治阿。\n\"齐君曰：“何以知之。\n”曰：“共载皆白首也。\n夫以老者之智，以少者决之，必能治阿矣！”子奇至阿，熔库兵以作耕器，出仓廪以济贫穷，阿县大治。\n魏闻童子治邑，库无兵，仓无粟，乃起兵击之。\n阿人父率子，兄率弟，以私兵战，遂败魏师。"},
{"title": "酒徒遇啬鬼", "author": "佚名", "dynasty": "未知", "content": "昔一人嗜酒，忽遇故人，其故人乃悭吝之徒。\n嗜酒者曰：“望诣贵府一叙，口渴心烦，或茶或酒，求止渴耳。\n”故人曰：“吾贱寓甚遐，不敢劳烦玉趾。\n”嗜酒者曰：“谅第二三十里耳。\n”故人曰：“敝寓甚陋，不堪屈尊。\n”嗜酒者曰：“但启户就好。\n”故人曰：“奈器皿不备，无有杯盏。\n”嗜酒者曰：“吾与尔相知，瓶饮亦好。\n”故人曰：“且待吾半日，吾访友毕即呼尔同归。\n”嗜酒者目瞪口呆。"},
{"title": "书法家欧阳询", "author": "佚名", "dynasty": "未知", "content": "欧阳询尝行，见古碑，晋索靖所书。\n驻马观之，良久乃去。\n数百步复反，下马伫立，及疲，乃布裘坐观，因宿其旁，三日方去。"},
{"title": "孝丐", "author": "佚名", "dynasty": "未知", "content": "丐不如其乡里，明孝宗时，尝行乞于吴。\n凡丐所得，多不食，每贮直之竹筒中。\n见者以为异，久之，诘其故，曰：“吾有母在，将以遗之。\n”有好事者欲窥其究，迹之行。\n行里许，至河旁，竹树掩映，一蔽舟系柳阴下。\n舟虽蔽，颇洁，有老媪坐其中。\n丐坐地，出所贮饮食整理之，奉以登舟。\n俟母举杯，乃起唱歌，为儿戏，以娱母。\n母食尽，然后他求。\n一日乞道上，无所得，惫甚。\n有沈孟渊者，哀而与之食，丐宁忍饿，终不先母食也。\n如是者数年，母死，丐不知所终。\n丐自言沈姓，年可三十。"},
{"title": "不识自家", "author": "佚名", "dynasty": "未知", "content": "曩有愚者，常于户外县履为志。\n一日出户，及午，忽暴雨。\n其妻收履。\n至薄暮，愚者归，不见履，讶曰：“吾家徙乎？”徘徊不进。\n妻见之，曰：“是汝家，何不入？”愚者曰：“无履，非吾室。\n”妻曰：“汝何以不识吾？”愚者审视之，乃悟。"},
{"title": "若石之死", "author": "刘基", "dynasty": "明代", "content": "若石居冥山之阴，有虎恒窥其藩。\n若石帅家人昼夜警：日出而殷钲，日入而举辉，筑墙掘坎以守。\n卒岁虎不能有获。\n一日，虎死，若石大喜，自以为虎死无毒己者矣。\n于是弛其惫，墙坏而不葺。\n无何，有貙闻其牛羊豕之声而入食焉。\n若石不知其为貙也，斥之不走。\n貙人立而爪之毙。\n人曰：若石知其一而不知其二，其死也宜。"},
{"title": "欧阳晔破案", "author": "冯梦龙", "dynasty": "明代", "content": "欧阳晔治鄂州，民有争舟而相殴致死者，狱久不决。\n晔自临其狱，坐囚于庭中，去其桎梏而饮食之，食讫，悉劳而还之狱。\n独留一人于庭，留者色变而惶顾。\n晔曰：“杀人者汝也！”囚佯为不知所以。\n晔曰：“吾观食者皆以右手持箸，而汝独以左。\n今死者伤在右肋，非汝而谁？”囚无以对。"},
{"title": "王翱秉公", "author": "王翱", "dynasty": "明代", "content": "王翱一女，嫁于畿辅某官为妻。\n公夫人甚爱女，每迎女，婿固不遣。\n恚而语妻曰：“而翁长铨，迁我京职，则汝朝夕侍母；且迁我如振落叶耳，而何吝者？”女寄言于母。\n夫人一夕置酒，跪白公。\n公大怒，取案上器击伤夫人，出，驾而宿于朝房，旬乃还第。\n婿竟不调。"},
{"title": "蛇衔草", "author": "佚名", "dynasty": "未知", "content": "昔有田夫耕地，值见伤蛇在焉。\n顷之，有一蛇衔草着伤口上，经日创蛇走。\n田夫取其余叶治伤，皆验。\n本不知草名，乡人因以蛇衔名之。\n古人云：蛇衔草能续已断之指如故，非妄言也。"},
{"title": "农妇与鹜", "author": "佚名", "dynasty": "未知", "content": "昔皖南有一农妇，于河边拾薪，微闻禽声，似哀鸣。\n熟视之，乃鹜也。\n妇就之，见其两翅血迹斑斑，疑其受创也。\n妇奉之归，治之旬日，创愈。\n临去，频频颔之，似谢。\n月余，有鹜数十来农妇园中栖，且日产蛋甚多。\n妇不忍市之，即孵，得雏成群。\n二年，农妇家小裕焉，盖创鹜之报也。"},
{"title": "贾人食言", "author": "邹弢", "dynasty": "清代", "content": "济阴之贾人，渡河而亡其舟，栖于浮苴之上，号呼救命。\n有渔者以舟往救之。\n未至，贾人曰：\"我富者也，能救我，予尔百金！\"渔者载而登陆，则予十金。\n渔者曰：\"向许百金而今但予十金？\"贾人勃然作色曰：\"若渔者也，一日捕鱼能获几何？而骤得十金犹为不足乎？\"渔者黯然而退。\n他日，贾人浮吕梁而下，舟薄于石，又覆，而渔者在焉。\n或曰：\"何以不就？\"渔者曰：\"是许金而不酬者也！\"未久，贾人没。"},
{"title": "魏公子列传", "author": "司马迁", "dynasty": "两汉", "content": "魏公子无忌者，魏昭王少子而魏安釐王异母弟也。\n昭王薨，安釐王即位，封公子为信陵君。\n是时范睢亡魏相秦，以怨魏齐故，秦兵围大梁，破魏华阳下军，走芒卯。\n魏王及公子患之。\n公子为人仁而下士，士无贤不肖皆谦而礼交之，不敢以其富贵骄士。\n士以此方数千里争往归之，致食客三千人。\n当是时，诸侯以公子贤，多客，不敢加兵谋魏十馀年。\n　　公子与魏王博，而北境传举烽，言“赵寇至，且入界”。\n魏王释博，欲召大臣谋。\n公子止王曰：“赵王田猎耳，非为寇也。\n”复博如故。\n王恐，心不在博。\n居顷，复从北方来传言曰：“赵王猎耳，非为寇也。\n”魏王大惊，曰：“公子何以知之？”公子曰：“臣之客有能深得赵王阴事者，赵王所为，客辄以报臣，臣以此知之。\n”是后魏王畏公子之贤能，不敢任公子以国政。\n魏有隐士曰侯嬴，年七十，家贫，为大梁夷门监者。\n公子闻之，往请，欲厚遗之。\n不肯受，曰：“臣脩身洁行数十年，终不以监门困故而受公子财。\n”公子于是乃置酒大会宾客。\n坐定，公子从车骑，虚左，自迎夷门侯生。\n侯生摄敝衣冠，直上载公子上坐，不让，欲以观公子。\n公子执辔愈恭。\n侯生又谓公子曰：“臣有客在市屠中，愿枉车骑过之。\n”公子引车入巿，侯生下见其客朱亥，俾倪，故久立与其客语，微察公子。\n公子颜色愈和。\n当是时，魏将相宗室宾客满堂，待公子举酒。\n巿人皆观公子执辔。\n从骑皆窃骂侯生。\n侯生视公子色终不变，乃谢客就车。\n至家，公子引侯生坐上坐，遍赞宾客，宾客皆惊。\n酒酣，公子起，为寿侯生前。\n　　侯生因谓公子曰：“今日嬴之为公子亦足矣。\n嬴乃夷门抱关者也，而公子亲枉车骑，自迎嬴于众人广坐之中，不宜有所过，今公子故过之。\n然嬴欲就公子之名，故久立公子车骑巿中，过客以观公子，公子愈恭。\n巿人皆以嬴为小人，而以公子为长者能下士也。\n”于是罢酒，侯生遂为上客。\n侯生谓公子曰：“臣所过屠者朱亥，此子贤者，世莫能知，故隐屠间耳。\n”公子往数请之，朱亥故不复谢，公子怪之。\n　　魏安釐王二十年，秦昭王已破赵长平军，又进兵围邯郸。\n公子姊为赵惠文王弟平原君夫人，数遗魏王及公子书，请救于魏。\n魏王使将军晋鄙将十万众救赵。\n秦王使使者告魏王曰：“吾攻赵旦暮且下，而诸侯敢救者，已拔赵，必移兵先击之。\n”魏王恐，使人止晋鄙，留军壁邺，名为救赵，实持两端以观望。\n平原君使者冠盖相属于魏，让魏公子曰：“胜所以自附为婚姻者，以公子之高义，为能急人之困。\n今邯郸旦暮降秦而魏救不至，安在公子能急人之困也！且公子纵轻胜，弃之降秦，独不怜公子姊邪？”公子患之，数请魏王，及宾客辩士说王万端。\n魏王畏秦，终不听公子。\n公子自度终不能得之于王，计不独生而令赵亡，乃请宾客，约车骑百馀乘，欲以客往赴秦军，与赵俱死。\n　　行过夷门，见侯生，具告所以欲死秦军状。\n辞决而行，侯生曰：“公子勉之矣，老臣不能从。\n”公子行数里，心不快，曰：“吾所以待侯生者备矣，天下莫不闻，今吾且死而侯生曾无一言半辞送我，我岂有所失哉？”复引车还，问侯生。\n侯生笑曰：“臣固知公子之还也。\n”曰：“公子喜士，名闻天下。\n今有难，无他端而欲赴秦军，譬若以肉投馁虎，何功之有哉？尚安事客？然公子遇臣厚，公子往而臣不送，以是知公子恨之复返也。\n”公子再拜，因问。\n侯生乃屏人间语，曰：“嬴闻晋鄙之兵符常在王卧内，而如姬最幸，出入王卧内，力能窃之。\n嬴闻如姬父为人所杀，如姬资之三年，自王以下欲求报其父仇，莫能得。\n如姬为公子泣，公子使客斩其仇头，敬进如姬。\n如姬之欲为公子死，无所辞，顾未有路耳。\n公子诚一开口请如姬，如姬必许诺，则得虎符夺晋鄙军，北救赵而西却秦，此五霸之伐也。\n”公子从其计，请如姬。\n如姬果盗晋鄙兵符与公子。\n公子行，侯生曰：“将在外，主令有所不受，以便国家。\n公子即合符，而晋鄙不授公子兵而复请之，事必危矣。\n臣客屠者朱亥可与俱，此人力士。\n晋鄙听，大善；不听，可使击之。\n”于是公子泣。\n侯生曰：“公子畏死邪？何泣也？”公子曰：“晋鄙嚄唶宿将，往恐不听，必当杀之，是以泣耳，岂畏死哉？”于是公子请朱亥。\n朱亥笑曰：“臣乃市井鼓刀屠者，而公子亲数存之，所以不报谢者，以为小礼无所用。\n今公子有急，此乃臣效命之秋也。\n”遂与公子俱。\n公子过谢侯生。\n侯生曰：“臣宜从，老不能。\n请数公子行日，以至晋鄙军之日，北乡自刭，以送公子。\n”公子遂行。\n　　至邺，矫魏王令代晋鄙。\n晋鄙合符，疑之，举手视公子曰：“今吾拥十万之众，屯于境上，国之重任，今单车来代之，何如哉？”欲无听。\n朱亥袖四十斤铁椎，椎杀晋鄙，公子遂将晋鄙军。\n勒兵下令军中曰：“父子俱在军中，父归；兄弟俱在军中，兄归；独子无兄弟，归养。\n”得选兵八万人，进兵击秦军。\n秦军解去，遂救邯郸，存赵。\n赵王及平原君自迎公子于界，平原君负韊矢为公子先引。\n赵王再拜曰：“自古贤人未有及公子者也。\n”当此之时，平原君不敢自比于人。\n公子与侯生决，至军，侯生果北乡自刭。\n　　魏王怒公子之盗其兵符，矫杀晋鄙，公子亦自知也。\n已却秦存赵，使将将其军归魏，而公子独与客留赵。\n赵孝成王德公子之矫夺晋鄙兵而存赵，乃与平原君计，以五城封公子。\n公子闻之，意骄矜而有自功之色。\n客有说公子曰：“物有不可忘，或有不可不忘。\n夫人有德于公子，公子不可忘也；公子有德于人，愿公子忘之也。\n且矫魏王令，夺晋鄙兵以救赵，于赵则有功矣，于魏则未为忠臣也。\n公子乃自骄而功之，窃为公子不取也。\n”于是公子立自责，似若无所容者。\n赵王埽除自迎，执主人之礼，引公子就西阶。\n公子侧行辞让，从东阶上。\n自言罪过，以负于魏，无功于赵。\n赵王侍酒至暮，口不忍献五城，以公子退让也。\n公子竟留赵。\n赵王以鄗为公子汤沐邑，魏亦复以信陵奉公子。\n公子留赵。\n公子闻赵有处士毛公藏于博徒，薛公藏于卖浆家，公子欲见两人，两人自匿不肯见公子。\n公子闻所在，乃间步往从此两人游，甚欢。\n平原君闻之，谓其夫人曰：“始吾闻夫人弟公子天下无双，今吾闻之，乃妄从博徒卖浆者游，公子妄人耳。\n”夫人以告公子。\n公子乃谢夫人去，曰：“始吾闻平原君贤，故负魏王而救赵，以称平原君。\n平原君之游，徒豪举耳，不求士也。\n无忌自在大梁时，常闻此两人贤，至赵，恐不得见。\n以无忌从之游，尚恐其不我欲也，今平原君乃以为羞，其不足从游。\n”乃装为去。\n夫人具以语平原君。\n平原君乃免冠谢，固留公子。\n平原君门下闻之，半去平原君归公子，天下士复往归公子，公子倾平原君客。\n公子留赵十年不归。\n秦闻公子在赵，日夜出兵东伐魏。\n魏王患之，使使往请公子。\n公子恐其怒之，乃诫门下：“有敢为魏王使通者，死。\n”宾客皆背魏之赵，莫敢劝公子归。\n毛公、薛公两人往见公子曰：“公子所以重于赵，名闻诸侯者，徒以有魏也。\n今秦攻魏，魏急而公子不恤，使秦破大梁而夷先王之宗庙，公子当何面目立天下乎？”语未及卒，公子立变色，告车趣驾归救魏。\n魏王见公子，相与泣，而以上将军印授公子，公子遂将。\n魏安釐王三十年，公子使使遍告诸侯。\n诸侯闻公子将，各遣将将兵救魏。\n公子率五国之兵破秦军于河外，走蒙骜。\n遂乘胜逐秦军至函谷关，抑秦兵，秦兵不敢出。\n当是时，公子威振天下，诸侯之客进兵法，公子皆名之，故世俗称魏公子兵法。\n秦王患之，乃行金万斤于魏，求晋鄙客，令毁公子于魏王曰：“公子亡在外十年矣，今为魏将，诸侯将皆属，诸侯徒闻魏公子，不闻魏王。\n公子亦欲因此时定南面而王，诸侯畏公子之威，方欲共立之。\n”秦数使反间，伪贺公子得立为魏王未也。\n魏王日闻其毁，不能不信，后果使人代公子将。\n公子自知再以毁废，乃谢病不朝，与宾客为长夜饮，饮醇酒，多近妇女。\n日夜为乐饮者四岁，竟病酒而卒。\n其岁，魏安釐王亦薨。\n秦闻公子死，使蒙骜攻魏，拔二十城，初置东郡。\n其后秦稍蚕食魏，十八岁而虏魏王，屠大梁。\n　　高祖始微少时，数闻公子贤。\n及即天子位，每过大梁，常祠公子。\n高祖十二年，从击黥布还，为公子置守冢五家，世世岁以四时奉祠公子。\n　　太史公曰：吾过大梁之墟，求问其所谓夷门。\n夷门者，城之东门也。\n天下诸公子亦有喜士者矣，然信陵君之接岩穴隐者，不耻下交，有以也。\n名冠诸侯，不虚耳。\n高祖每过之而令民奉祠不绝也。"},
{"title": "樵夫毁山神", "author": "佚名", "dynasty": "未知", "content": "康熙十五年，余姚有客山行，夜宿山神寺。\n夜半，有虎跪拜，作人言，乞食，神以邓樵夫许之。\n明晨，客伺于神祠外，果见一樵夫过之，逆谓曰：“子邓姓乎？”曰：“然。\n”因告以夜所闻见，戒勿往。\n邓曰：“吾有母，仰食于樵。\n一日不樵，母且饥。\n死生命也，吾何畏哉？”遂去不顾，客随而觇之。\n樵甫采樵，虎突出从竹间。\n樵手搏数合，持虎尾盘旋久之。\n虎不胜愤，乃震哮一跃，负痛遁去，樵逐而杀之。\n客逆劳之。\n樵曰：“感君高义，盍导我至庙中。\n”既至，大诟死虎斥神曰：“今竟如何？”遂碎其土偶。"},
{"title": "晏子答梁丘据", "author": "佚名", "dynasty": "未知", "content": "梁丘据死，景公召晏子而告之曰：“据忠且爱我。\n我欲丰厚其葬，高大其垄。\n”晏子曰：“敢问据之忠且爱于君者，可得闻乎？”公曰：“吾有喜于玩好，有司未能我具也，则据以其所有共我，是以知其忠也。\n每有风雨，暮夜求，必存吾，是以知其爱也。\n”晏子曰：“婴对，则为罪；不对，则无以事君，敢不对乎！婴闻之，臣专其君，谓之不忠；子专其父，谓之不孝。\n事君之道，导亲于父兄，有礼于群臣，有惠于百姓，有信于诸侯，谓之忠。\n为子之道，以钟爱其兄弟，旅行于诸父，慈惠于众子，诚信于朋友，谓之孝。\n今四封之民，皆君之臣也，而维据尽力以爱君，何爱者之少邪？四封之货，皆君之有也，而维据也以其私财忠于君，何忠之寡邪？据之防塞群臣，拥蔽君，无乃甚乎？”公曰：善哉！微子，寡人不知据之至于是也。\n”遂罢为垄之役，废厚葬之令，令有司据法而责，群臣过而谏。\n故官无废法，臣无隐忠，而百姓大说。\n　　梁丘据谓晏子曰：“吾至死不及夫子矣。\n”晏子曰：“婴闻之：为者常成，行者常至。\n婴非有异与人也，常为而不置，常行而不休者。\n故难及也？”"},
{"title": "陶侃惜谷", "author": "司马光", "dynasty": "宋代", "content": "陶侃尝出游，见人持一把未熟稻，侃问：“用此何为？”人云：“行道所见，聊取之耳。\n”侃大怒诘曰：“汝既不田，而戏贼人稻！”执而鞭之。\n是以百姓勤于农植，家给人足。"},
{"title": "李遥买杖", "author": "沈括", "dynasty": "宋代", "content": "随州大洪山作人李遥，杀人亡命。\n逾年，至秭归，因出市，见鬻柱杖者，等闲以数十钱买之。\n是时，秭归适又有邑民为人所杀，求贼甚急。\n民之子见遥所操杖，识之，曰：“此吾父杖也。\n”遂以告官司。\n吏执遥验之，果邑民之杖也。\n榜掠备至。\n遥实买杖，而鬻杖者已不见，卒未有以自明。\n有司诘其行止来历，势不可隐，乃通随州，而大洪杀人之罪遂败。\n市人千万而遥适值之，因缘及其隐匿，此亦事之可怪者。"},
{"title": "上邪", "author": "佚名", "dynasty": "两汉", "content": "上邪！我欲与君相知，长命无绝衰。\n山无陵，江水为竭，冬雷震震，夏雨雪，天地合，乃敢与君绝。"},
{"title": "陈遗至孝", "author": "刘义庆", "dynasty": "南北朝", "content": "陈遗至孝。\n母好食铛底焦饭，遗作郡主簿，恒装一囊，每煮食，辄贮收焦饭，归以遗母。\n后值孙恩掠郡，郡守袁山松即日出征。\n时遗已聚敛得数斗焦饭，未及归家，遂携而从军。\n与孙恩战，败，军人溃散，遁入山泽，无以为粮，有饥馁而死者。\n遗独以焦饭得活，时人以为至孝之报也。"},
{"title": "陈万年教子", "author": "班固 撰", "dynasty": "两汉", "content": "陈万年乃朝中重臣也，尝病，召子咸教戒于床下。\n语至三更，咸睡，头触屏风。\n万年大怒，欲杖之，曰：“乃公戒汝，汝反睡，不听吾言，何也？”咸叩头谢曰：“具晓所言，大要教咸谄也。\n”万年乃不复言。"},
{"title": "于令仪诲人", "author": "王辟之", "dynasty": "宋代", "content": "曹州于令仪者，市井人也，长厚不忤物，晚年家颇丰富。\n一夕，盗入其室，诸子擒之，乃邻子也。\n令仪曰：“汝素寡悔，何苦而为盗邪？”曰：“迫于贫耳！”问其所欲，曰：“得十千足以衣食。\n”如其欲与之。\n既去，复呼之，盗大恐。\n谓曰：“汝贫甚，夜负十千以归，恐为人所诘。\n留之，至明使去。\n\"盗大感愧，卒为良民。\n乡里称君为善士。\n君择子侄之秀者，起学室，延名儒以掖之，子、侄杰仿举进士第，今为曹南令族。"},
{"title": "海国记(节选)", "author": "沈复", "dynasty": "清代", "content": "嘉庆四年，岁在己未，琉球国中山王尚穆薨。\n世子尚哲先七年卒，世孙尚温表请袭封。\n中朝怀柔远藩，锡以恩命，临轩召对，特简儒臣。\n　　于是，赵介山先生，名文楷，太湖人，官翰林院修撰，充正使；李和叔先生，名鼎元，绵州人，官内阁中书，副焉。\n介山驰书约余偕行，余以高堂垂老，惮于远游。\n继思游幕二十年，遍窥两戒，然而尚囿方隅之见，未观域外，更历纓溟之胜，庶广异闻。\n禀商吾父，允以随往。\n从客凡五人：王君文诰，秦君元钧，缪君颂，杨君华才，其一即余也。\n　　五年五月朔日，随荡节以行，祥飙送风，神鱼扶舳，计六昼夜，径达所届。\n　　凡所目击，成登掌录。\n志山水之丽崎，记物产之瑰怪，载官司之典章，嘉士女之风节。\n文不矜奇，事皆记实。\n自惭谫陋，饴测海之嗤；要堪传言，或胜凿空之说云尔。"},
{"title": "庸医治驼", "author": "江盈科", "dynasty": "明代", "content": "昔有医人，自媒能治背驼，曰：“如弓者、如虾者、如环者，若延吾治，可朝治而夕如矢矣。\n”一人信焉，使治曲驼，乃索板二片，以一置地下，卧驼者其上，又以一压焉，又践之。\n驼者随直，亦随死。\n其子欲诉诸官。\n医人曰：“我业治驼，但管人直，不管人死。\n”呜呼！今之为官，但管钱粮收，不管百姓死，何异于此医也哉！"},
{"title": "不怕鬼 / 曹司农竹虚言", "author": "纪昀", "dynasty": "清代", "content": "曹司农竹虚言，其族兄自歙往扬州，途经友人家。\n时盛夏，延坐书屋，甚轩爽，暮欲下榻其中。\n友人曰：“是有魅，夜不可居。\n”曹强居之。\n夜半，有物自门隙蠕蠕入，薄如夹纸。\n入室后，渐开展作人形，乃女子也。\n曹殊不畏。\n忽披发吐舌作缢鬼状。\n曹笑曰：“犹是发，但稍乱；犹是舌，但稍长，亦何足畏?”忽自摘其首置案上。\n曹又笑曰：“有首尚不足畏，况无首也。\n”鬼技穷，倏然。\n及归途再宿，夜半，门隙又蠕蠕，甫露其首，辄唾曰：“又此败兴物耶?”竟不入。"},
{"title": "牧童逮狼", "author": "蒲松龄", "dynasty": "清代", "content": "两牧童入山至狼穴，穴中有小狼二。\n谋分捉之，各登一树，相去数十步。\n少倾，大狼至，入穴失子，意甚仓皇。\n童于树上扭小狼蹄、耳，故令嗥。\n大狼闻声仰视，怒奔树下，且号且抓。\n其一童嗥又在彼树致小狼鸣急。\n狼闻声四顾，始望见之；乃舍此趋彼，号抓如前状。\n前树又鸣，又转奔之。\n口无停声，足无停趾，数十往复，奔渐迟，声渐弱；既而奄奄僵卧，久之不动。\n童下视之，气已绝矣。"},
{"title": "昔齐攻鲁,求其岑鼎", "author": "左丘明", "dynasty": "先秦", "content": "昔齐攻鲁，求其岑鼎。\n鲁侯伪献他鼎而请盟焉。\n齐侯不信，曰：“若柳季云是，则请受之。\n”鲁欲使柳季。\n柳季曰：“君以鼎为国，信者亦臣之国，今欲破臣之国，全君之国，臣所难”鲁侯乃献岑鼎。"},
{"title": "唐太宗吞蝗", "author": "吴兢", "dynasty": "唐代", "content": "贞观二年，京师旱，蝗虫大起。\n太宗入苑视禾，见蝗虫，掇数枚而曰：“人以谷为命，而汝食之，是害于百姓。\n百姓有过，在予一人。\n尔其有灵，但当蚀我心，无害百姓。\n”将吞之，左右遽谏曰：“恐诚疾，不可！”太宗：“所冀移灾朕躬，何疾之避！”遂吞之。"},
{"title": "蔺相如完璧归赵论", "author": "王世贞", "dynasty": "明代", "content": "蔺相如之完璧，人皆称之。\n予未敢以为信也。\n　　夫秦以十五城之空名，诈赵而胁其璧。\n是时言取璧者，情也，非欲以窥赵也。\n赵得其情则弗予，不得其情则予；得其情而畏之则予，得其情而弗畏之则弗予。\n此两言决耳，奈之何既畏而复挑其怒也！　　且夫秦欲璧，赵弗予璧，两无所曲直也。\n入璧而秦弗予城，曲在秦；秦出城而璧归，曲在赵。\n欲使曲在秦，则莫如弃璧；畏弃璧，则莫如弗予。\n夫秦王既按图以予城，又设九宾，斋而受璧，其势不得不予城。\n璧入而城弗予，相如则前请曰：“臣固知大王之弗予城也。\n夫璧非赵璧乎？而十五城秦宝也。\n今使大王以璧故，而亡其十五城，十五城之子弟，皆厚怨大王以弃我如草芥也。\n大王弗与城，而绐赵璧，以一璧故，而失信于天下，臣请就死于国，以明大王之失信！”秦王未必不返璧也。\n今奈何使舍人怀而逃之，而归直于秦？　　是时秦意未欲与赵绝耳。\n令秦王怒而僇相如于市，武安君十万众压邯郸，而责璧与信，一胜而相如族，再胜而璧终入秦矣。\n　　吾故曰：蔺相如之获全于璧也，天也。\n若其劲渑池，柔廉颇，则愈出而愈妙于用。\n所以能完赵者，天固曲全之哉！"},
{"title": "林琴南敬师", "author": "佚名", "dynasty": "清代", "content": "闽县林琴南孝廉纾六七岁时，从师读。\n师贫甚，炊不得米。\n林知之，亟归，以袜实米，满之，负以致师。\n师怒，谓其窃，却弗受。\n林归以告母，母笑曰：“若心固善，然此岂束修之礼？”即呼备，赍米一石致之塾，师乃受。"},
{"title": "桑生李树", "author": "佚名", "dynasty": "未知", "content": "南顿张助，于田中种禾，见李核，欲持去，顾见空桑，中有土，因植种，以余浆溉灌。\n后人见桑中反复生李，转相告语。\n有病目痛者，息阴下，言：\"李君令我目愈，谢以一豚。\n\"目痛小疾，亦行自愈。\n众犬吠声，盲者得视，远近翕赫，其下车骑常数千百，酒肉滂沱。\n间一岁余，张助远出来还，见之，惊云：“此有何神，乃我所种耳。\n”因就斫之。"},
{"title": "王勃故事", "author": "宋祁", "dynasty": "宋代", "content": "九月九日都督大宴滕王阁，宿命其婿作序以夸客，因出纸笔遍请客，莫敢当，至勃，泛然不辞。\n都督怒，起更衣，遣吏伺其文辄报。\n一再报，语益奇，乃矍然曰：“天才也!”请遂成文，极欢罢。\n勃属文，初不精思，先磨墨数升，则酣饮，引被覆面卧，及寤，援笔成篇，不易一字，时人谓勃为腹稿。"},
{"title": "鹦鹉灭火", "author": "刘义庆", "dynasty": "南北朝", "content": "有鹦鹉飞集他山，山中禽兽辄相爱。\n鹦鹉自念，此山虽乐，然非吾久居之地，遂去，禽兽依依不舍后数月，山中大火。\n鹦鹉遥见，心急如焚，遂入水沾羽，飞而洒之。\n　　天神言：“汝虽有好意，然何足道也？”对曰：“虽知区区水滴不能救，然吾尝侨居是山，禽兽善待，皆为兄弟，吾不忍见其毁于火也！”　　天神嘉其义，即为之灭火。"},
{"title": "虎求百兽", "author": "刘向", "dynasty": "两汉", "content": "荆宣王问群臣曰：“吾闻北方之畏昭奚恤也，果诚何如？”群臣莫对。\n江乙对曰：“虎求百兽而食之，得狐。\n狐曰：‘子无敢食我也！天帝使我长百兽。\n今子食我，是逆天帝命也！子以我为不信，吾为子先行，子随我后，观百兽之见我而敢不走乎？”虎以为然，故遂与之行。\n兽见之，皆走。\n虎不知兽畏己而走也，以为畏狐也。\n今王之地五千里，带甲百万，而专属之于昭奚恤，故北方之畏奚恤也，其实畏王之甲兵也！犹百兽之畏虎也！”"},
{"title": "一箧磨穴砚", "author": "佚名", "dynasty": "未知", "content": "古人有学书于人者，自以为艺成，辞而去。\n师曰：“吾有一箧物，不欲付他人，愿托置于某山下。\n”其人受之，因其封题不甚密，乃启而视之，皆磨穴之砚也，数十枚，方知师夙用者。\n顿觉羞愧，及反而学，至精其艺。"},
{"title": "二翁登泰山", "author": "佚名", "dynasty": "未知", "content": "昔有二翁，同邑而居。\n甲翁之妻子去乡，唯叟一人而已。\n一日，叟携酒至乙翁第，二人对酌，不亦乐乎！乙翁曰：“向吾远游冀﹑雍，然未尝登泰山，君有意同行乎？”甲翁曰：“是山余亦未登，然老矣，恐力不胜。\n”乙翁曰：“差矣，汝之言！曩者愚公年且九十而移山，今吾辈方逾六旬，何老之有！”甲翁曰：“甚善！”翌日，二翁偕往，越钱塘，绝长江，而至泰阴。\n夜宿，凌晨上山。\n乙翁欲扶之，甲翁曰：“吾力尚可，无需相扶。\n”自日出至薄暮，已至半山矣。"},
{"title": "小儿不畏虎", "author": "苏轼", "dynasty": "宋代", "content": "有妇人昼日置小儿沙上而浣衣于水者。\n虎自山上驰来，妇人仓皇沉水避之。\n二小儿戏沙上自若。\n虎熟视久之，至以首抵触，庶几其一就惧；而儿痴，竟不知。\n虎亦寻卒去。\n噫，虎之食人，先被之以威，而不惧之人，威亦无所施欤！"},
{"title": "承宫樵薪苦学", "author": "佚名", "dynasty": "先秦", "content": "承宫，琅邪姑幕人。\n少孤，年八岁，为人牧猪。\n乡里徐子盛明《春秋》经，授诸生数百人。\n宫过其庐下，见诸生讲诵，好之，因忘其猪而听经。\n猪主怪其不还，寻之。\n见而欲笞之。\n门下生共禁，乃止，因留宫门下。\n樵薪执苦，数十年间，遂通其经。"},
{"title": "工之侨献琴", "author": "刘基", "dynasty": "明代", "content": "工之侨得良桐焉，斫而为琴，弦而鼓之，金声而玉应。\n自以为天下之美也，献之太常。\n使国工视之，曰：“弗古。\n”还之。\n　　工之侨以归，谋诸漆工，作断纹焉；又谋诸篆工，作古窾焉。\n匣而埋诸土，期年出之，抱以适市。\n贵人过而见之，易之以百金，献诸朝。\n乐官传视，皆曰：“希世之珍也。\n”　　工之侨闻之，叹曰：“悲哉世也！岂独一琴哉？莫不然矣!而不早图之，其与亡矣。\n”遂去，入于宕之山，不知其所终。"},
{"title": "二鹊救友", "author": "佚名", "dynasty": "未知", "content": "某氏园中，有古木，鹊巢其上，孵雏将出。\n一日，鹊徊翔其上，悲鸣不已。\n顷之，有群鹊鸣渐近，集古木上，忽有二鹊对鸣，若相语状，俄而扬去。\n未几，一鹳横空而来，“咯咯”作声，二鹊亦尾其后。\n群鹊见而噪，若有所诉。\n鹳又“咯咯”作声，似允所请。\n鹳于古木上盘旋三匝，遂俯冲鹊巢，衔一赤蛇吞之。\n群鹊喧舞，若庆且谢也。\n盖二鹊招鹳援友也。"},
{"title": "寇准读书", "author": "佚名", "dynasty": "宋代", "content": "初，张咏在成都，闻准入相，谓其僚属曰：“寇公奇材，惜学术不足尔。\n”及准出陕，咏适自成都罢还，准严供帐，大为具待。\n咏将去，准送之郊，问曰：“何以教准？”咏徐曰：“《霍光传》不可不读也。\n”准莫谕其意，归，取其传读之，至“不学无术”，笑曰：“此张公谓我矣。\n”"},
{"title": "人有负盐负薪者", "author": "李延寿", "dynasty": "唐代", "content": "人有负盐负薪者，同释重担息树阴。\n少时，且行，争一羊皮，各言藉背之物。\n久未果，遂讼于官。\n惠遣争者出，顾州纪纲曰：“以此羊皮可拷知主乎?”群下咸无答者。\n惠令人置羊皮席上，以杖击之，见少盐屑，曰：“得其实矣。\n”使争者视之，负薪者乃伏而就罪。"},
{"title": "问说", "author": "刘开", "dynasty": "清代", "content": "君子之学必好问。\n问与学，相辅而行者也。\n非学无以致疑，非问无以广识；好学而不勤问，非真能好学者也。\n理明矣，而或不达于事；识其大矣，而或不知其细，舍问，其奚决焉？　　贤于己者，问焉以破其疑，所谓“就有道而正”也。\n不如己者，问焉以求一得，所谓“以能问于不能，以多问于寡”也。\n等于己者，问焉以资切磋，所谓交相问难，审问而明辨之也。\n《书》不云乎？“好问则裕。\n”孟子论：“求放心”，而并称曰“学问之道”，学即继以问也。\n子思言“尊德性”，而归于“道问学”，问且先于学也。\n　　古之人虚中乐善，不择事而问焉，不择人而问焉，取其有益于身而已。\n是故狂夫之言，圣人择之，刍荛之微，先民询之，舜以天子而询于匹夫，以大知而察及迩言，非苟为谦，诚取善之弘也。\n三代而下，有学而无问，朋友之交，至于劝善规过足矣，其以义理相咨访，孜孜焉唯进修是急，未之多见也，况流俗乎？　　是己而非人，俗之同病。\n学有未达，强以为知；理有未安，妄以臆度。\n如是，则终身几无可问之事。\n贤于己者，忌之而不愿问焉；不如己者，轻之而不屑问焉；等于己者，狎xiá之而不甘问焉，如是，则天下几无可问之人。\n人不足服矣，事无可疑矣，此唯师心自用耳。\n夫自用，其小者也；自知其陋而谨护其失，宁使学终不进，不欲虚以下人，此为害于心术者大，而蹈之者常十之八九。\n　　不然，则所问非所学焉：询天下之异文鄙事以快言论；甚且心之所已明者，问之人以试其能，事之至难解者，问之人以穷其短。\n而非是者，虽有切于身心性命之事，可以收取善之益，求一屈己焉而不可得也。\n嗟乎！学之所以不能几于古者，非此之由乎？　　且夫不好问者，由心不能虚也；心之不虚，由好学之不诚也。\n亦非不潜心专力之故，其学非古人之学，其好亦非古人之好也，不能问宜也。\n　　智者千虑，必有一失。\n圣人所不知，未必不为愚人之所知也；愚人之所能，未必非圣人之所不能也。\n理无专在，而学无止境也，然则问可少耶？《周礼》，外朝以询万民，国之政事尚问及庶人，是故贵可以问贱，贤可以问不肖，而老可以问幼，唯道之所成而已矣。\n　　孔文子不耻下问，夫子贤之。\n古人以问为美德，而并不见其有可耻也，后之君子反争以问为耻，然则古人所深耻者，后世且行之而不以为耻者多矣，悲夫！"},
{"title": "画地学书", "author": "欧阳修", "dynasty": "宋代", "content": "欧阳修，字永叔，庐陵人。\n四岁而孤，母郑，守节自誓，亲诲之学。\n家贫，至以荻画地学书。\n幼敏悟过人，读书辄成诵。\n及冠，嶷然有声。\n修始在滁州，号醉翁，晚更号六一居士。\n天资刚劲，见义勇为，虽机阱在前，触发之不顾。\n放逐流离，至于再三，志气自若也。"},
{"title": "枭逢鸠 / 枭将东徙", "author": "刘向", "dynasty": "两汉", "content": "鸠曰：“子将安之？”枭曰：“我将东徙。\n”鸠曰：“何故？”枭曰：“乡人皆恶我鸣。\n以故东徙。\n”鸠曰：“子能更鸣，可矣；不能更鸣，东徙，犹恶子之声。\n”"},
{"title": "多歧亡羊", "author": "列御寇", "dynasty": "先秦", "content": "杨子之邻人亡羊，既率其党，又请杨子之竖追之。\n杨子曰：“嘻！亡一羊何追者之众？”邻人曰：“多歧路。\n”既反，问：“获羊乎？”曰：“亡之矣。\n”曰：“奚亡之？”曰：“歧路之中又有歧焉。\n吾不知所之，所以反也。\n”杨子戚然变容，不言者移时，不笑者竟日。\n门人怪之，请曰：“羊贱畜，又非夫子之有，而损言笑者何哉？”杨子不答。\n　　心都子曰：“大道以多歧亡羊，学者以多方丧生。\n学非本不同，非本不一，而末异若是。\n唯归同反一，为亡得丧。\n子长先生之门，习先生之道，而不达先生之况也，哀哉！”"},
{"title": "嫦娥奔月 / 嫦娥飞天", "author": "刘安 撰", "dynasty": "两汉", "content": "昔者，羿狩猎山中，遇姮娥于月桂树下。\n遂以月桂为证，成天作之合。\n　　逮至尧之时，十日并出。\n焦禾稼，杀草木，而民无所食。\n猰貐、凿齿、九婴、大风、封豖希、修蛇皆为民害。\n尧乃使羿诛凿齿于畴华之野，杀九婴于凶水之上，缴大风于青丘之泽，上射十日而下杀猰貐，断修蛇于洞庭，擒封豨于桑林。\n万民皆喜，置尧以为天子。\n　　羿请不死之药于西王母，托与姮娥。\n逢蒙往而窃之，窃之不成，欲加害姮娥。\n娥无以为计，吞不死药以升天。\n然不忍离羿而去，滞留月宫。\n广寒寂寥，怅然有丧，无以继之，遂催吴刚伐桂，玉兔捣药，欲配飞升之药，重回人间焉。\n　　羿闻娥奔月而去，痛不欲生。\n月母感念其诚，允娥于月圆之日与羿会于月桂之下。\n民间有闻其窃窃私语者众焉。"},
{"title": "杀驼破瓮", "author": "伽腽肭", "dynasty": "南北朝", "content": "昔有一人，于瓮中盛谷。\n骆驼入瓮食谷，首不得出。\n主人以为忧，无计可施。\n有一老人来语之，曰：“汝莫忧，吾有以教汝出。\n”主人亟问：“法何？”老人曰：“汝当斩驼头，自当出之。\n”主人以为妙，即依其语，以刀斩驼头。\n既杀驼，而复破瓮，如此痴人，为世人所笑。\n　　昔有一人，先瓮中盛谷。\n骆驼入头瓮中食谷，首不得出。\n既不得出，其人以为忧。\n有一老人来语之曰：“汝莫愁，吾教汝出，女当斩头，自能出之。\n”即用其语，以刀斩头。\n既杀驼，而复破瓮，如此痴人，世人所笑。\n　　曩有一人，先瓮中盛谷。\n骆驼入头瓮中食谷，首不得出。\n既不得出，其人患之。\n有一老父来语之曰：“女莫愁，吾教女出，女当斩头，自能出之。\n”即用其语，以刀斩头。\n既杀驼，复破瓮，如此痴人，世人所笑。"},
{"title": "外科医生", "author": "江盈科", "dynasty": "明代", "content": "有医者，自称善外科。\n一裨将阵回，中流矢，深入膜，延使治。\n乃持并州剪，剪去矢管，跪而请酬。\n裨将曰：“镞在膜内须亟治。\n”医曰：“此内科之事，不意并责我。\n”裨将曰：“呜呼，世直有如是欺诈之徒。\n”"},
{"title": "吴起守信", "author": "宋濂", "dynasty": "明代", "content": "昔吴起出，遇故人,而止之食。\n故人曰：“诺，期返而食。\n”起曰：“待公而食。\n”故人至暮不来，起不食待之。\n明日早，令人求故人，故人来，方与之食。\n起之不食以俟者，恐其自食其言也。\n其为信若此，宜其能服三军欤？欲服三军，非信不可也！"},
{"title": "邴原泣学", "author": "礼赞", "dynasty": "明代", "content": "邴原少孤，数岁时，过书舍而泣。\n师曰：“童子何泣？”原曰：“孤者易伤，贫者易感。\n夫书者，凡得学者，有亲也。\n一则愿其不孤，二则羡其得学，中心伤感，故泣耳。\n”师恻然曰：“欲书可耳!”原曰：“无钱资。\n”师曰：“童子苟有志,吾徒相教,不求资也。\n”于是遂就书。\n一冬之间，诵《孝经》《论语》。"},
{"title": "荀巨伯探病友 / 荀巨伯探友", "author": "刘义庆", "dynasty": "南北朝", "content": "荀巨伯远看友人疾，值胡贼攻郡，友人语巨伯曰：“吾今死矣，子可去。\n”巨伯曰：“远来相视，子令吾去，败义以求生，岂荀巨伯所行邪？”贼既至，谓巨伯曰：“大军至，一郡尽空，汝何男子，而敢独止？“巨伯曰：“友人有疾，不忍委之，宁以我身代友人命。\n”贼相谓曰：“我辈无义之人，而入有义之国。\n”遂班军而还，一郡并获全。"},
{"title": "五人墓碑记", "author": "张溥", "dynasty": "明代", "content": "五人者，盖当蓼洲周公之被逮，激于义而死焉者也。\n至于今，郡之贤士大夫请于当道，即除魏阉废祠之址以葬之；且立石于其墓之门，以旌其所为。\n呜呼，亦盛矣哉！　　夫五人之死，去今之墓而葬焉，其为时止十有一月耳。\n夫十有一月之中，凡富贵之子，慷慨得志之徒，其疾病而死，死而湮没不足道者，亦已众矣；况草野之无闻者欤？独五人之皦皦，何也？　　予犹记周公之被逮，在丁卯三月之望。\n吾社之行为士先者，为之声义，敛赀财以送其行，哭声震动天地。\n缇骑按剑而前，问：“谁为哀者？”众不能堪，抶而仆之。\n是时以大中丞抚吴者为魏之私人毛一鹭，公之逮所由使也；吴之民方痛心焉，于是乘其厉声以呵，则噪而相逐。\n中丞匿于溷藩以免。\n既而以吴民之乱请于朝，按诛五人，曰颜佩韦、杨念如、马杰、沈扬、周文元，即今之傫然在墓者也。\n　　然五人之当刑也，意气扬扬，呼中丞之名而詈之，谈笑以死。\n断头置城上，颜色不少变。\n有贤士大夫发五十金，买五人之头而函之，卒与尸合。\n故今之墓中全乎为五人也。\n　　嗟乎！大阉之乱，缙绅而能不易其志者，四海之大，有几人欤？而五人生于编伍之间，素不闻诗书之训，激昂大义，蹈死不顾，亦曷故哉？且矫诏纷出，钩党之捕遍于天下，卒以吾郡之发愤一击，不敢复有株治；大阉亦逡巡畏义，非常之谋难于猝发，待圣人之出而投缳道路，不可谓非五人之力也。\n　　由是观之，则今之高爵显位，一旦抵罪，或脱身以逃，不能容于远近，而又有剪发杜门，佯狂不知所之者，其辱人贱行，视五人之死，轻重固何如哉？是以蓼洲周公忠义暴于朝廷，赠谥褒美，显荣于身后；而五人亦得以加其土封，列其姓名于大堤之上，凡四方之士无不有过而拜且泣者，斯固百世之遇也。\n不然，令五人者保其首领，以老于户牖之下，则尽其天年，人皆得以隶使之，安能屈豪杰之流，扼腕墓道，发其志士之悲哉？故余与同社诸君子，哀斯墓之徒有其石也，而为之记，亦以明死生之大，匹夫之有重于社稷也。\n　　贤士大夫者，冏卿因之吴公，太史文起文公、孟长姚公也。"},
{"title": "截竿入城", "author": "邯郸淳 撰", "dynasty": "魏晋", "content": "鲁有执长竿入城门者，初竖执之，不可入；横执之，亦不可入。\n计无所出。\n俄有老父至，曰：“吾非圣人，但见事多矣！何不以锯中截而入？”遂依而截之。"},
{"title": "山中与裴秀才迪书", "author": "王维", "dynasty": "唐代", "content": "近腊月下，景气和畅，故山殊可过。\n足下方温经，猥不敢相烦，辄便往山中，憩感配寺，与山僧饭讫而去。\n　　北涉玄灞，清月映郭。\n夜登华子冈，辋水沦涟，与月上下。\n寒山远火，明灭林外。\n深巷寒犬，吠声如豹。\n村墟夜舂，复与疏钟相间。\n此时独坐，僮仆静默，多思曩昔，携手赋诗，步仄径，临清流也。\n　　当待春中，草木蔓发，春山可望，轻鲦出水，白鸥矫翼，露湿青皋，麦陇朝雊，斯之不远，倘能从我游乎？非子天机清妙者，岂能以此不急之务相邀。\n然是中有深趣矣！无忽。\n因驮黄檗人往，不一，山中人王维白。"},
{"title": "祭十二郎文", "author": "韩愈", "dynasty": "唐代", "content": "年、月、日，季父愈闻汝丧之七日，乃能衔哀致诚，使建中远具时羞之奠，告汝十二郎之灵：　　呜呼！吾少孤，及长，不省所怙，惟兄嫂是依。\n中年，兄殁南方，吾与汝俱幼，从嫂归葬河阳。\n既又与汝就食江南。\n零丁孤苦，未尝一日相离也。\n吾上有三兄，皆不幸早世。\n承先人后者，在孙惟汝，在子惟吾。\n两世一身，形单影只。\n嫂尝抚汝指吾而言曰：“韩氏两世，惟此而已！”汝时尤小，当不复记忆。\n吾时虽能记忆，亦未知其言之悲也。\n　　吾年十九，始来京城。\n其后四年，而归视汝。\n又四年，吾往河阳省坟墓，遇汝从嫂丧来葬。\n又二年，吾佐董丞相于汴州，汝来省吾。\n止一岁，请归取其孥。\n明年，丞相薨。\n吾去汴州，汝不果来。\n是年，吾佐戎徐州，使取汝者始行，吾又罢去，汝又不果来。\n吾念汝从于东，东亦客也，不可以久；图久远者，莫如西归，将成家而致汝。\n呜呼！孰谓汝遽去吾而殁乎！吾与汝俱少年，以为虽暂相别，终当久相与处。\n故舍汝而旅食京师，以求斗斛之禄。\n诚知其如此，虽万乘之公相，吾不以一日辍汝而就也。\n　　去年，孟东野往。\n吾书与汝曰：“吾年未四十，而视茫茫，而发苍苍，而齿牙动摇。\n念诸父与诸兄，皆康强而早世。\n如吾之衰者，其能久存乎？吾不可去，汝不肯来，恐旦暮死，而汝抱无涯之戚也！”孰谓少者殁而长者存，强者夭而病者全乎！　　呜呼！其信然邪？其梦邪？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者、强者而夭殁，长者、衰者而存全乎？未可以为信也。\n梦也，传之非其真也，东野之书，耿兰之报，何为而在吾侧也？呜呼！其信然矣！吾兄之盛德而夭其嗣矣！汝之纯明宜业其家者，不克蒙其泽矣！所谓天者诚难测，而神者诚难明矣！所谓理者不可推，而寿者不可知矣！　　虽然，吾自今年来，苍苍者或化而为白矣，动摇者或脱而落矣。\n毛血日益衰，志气日益微，几何不从汝而死也。\n死而有知，其几何离；其无知，悲不几时，而不悲者无穷期矣。\n　　汝之子始十岁，吾之子始五岁。\n少而强者不可保，如此孩提者，又可冀其成立邪?呜呼哀哉！呜呼哀哉！　　汝去年书云：“比得软脚病，往往而剧。\n”吾曰：“是疾也，江南之人，常常有之。\n”未始以为忧也。\n呜呼！其竟以此而殒其生乎？抑别有疾而至斯极乎？　　汝之书，六月十七日也。\n东野云，汝殁以六月二日；耿兰之报无月日。\n盖东野之使者，不知问家人以月日；如耿兰之报，不知当言月日。\n东野与吾书，乃问使者，使者妄称以应之乎。\n其然乎？其不然乎？　　今吾使建中祭汝，吊汝之孤与汝之乳母。\n彼有食，可守以待终丧，则待终丧而取以来；如不能守以终丧，则遂取以来。\n其余奴婢，并令守汝丧。\n吾力能改葬，终葬汝于先人之兆，然后惟其所愿。\n　　呜呼！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆不临其穴。\n吾行负神明，而使汝夭；不孝不慈，而不得与汝相养以生，相守以死。\n一在天之涯，一在地之角，生而影不与吾形相依，死而魂不与吾梦相接。\n吾实为之，其又何尤！彼苍者天，曷其有极！自今已往，吾其无意于人世矣！当求数顷之田于伊颍之上，以待余年，教吾子与汝子，幸其成；长吾女与汝女，待其嫁，如此而已。\n　　呜呼，言有穷而情不可终，汝其知也邪？其不知也邪？呜呼哀哉！尚飨！"},
{"title": "朝三暮四", "author": "佚名", "dynasty": "先秦", "content": "宋有狙公者，爱狙，养之成群，能解狙之意；狙亦得公之心。\n损其家口，充狙之欲。\n俄而匮焉，将限其食，恐众狙之不训于己也。\n先诳之曰：“与若芧，朝三而暮四，足乎？”众狙皆起怒。\n俄而曰：“与若芧，朝四而暮三，足乎？”众狙皆伏而喜。"},
{"title": "师旷撞晋平公", "author": "韩非", "dynasty": "先秦", "content": "晋平公与群臣饮，饮酣，乃喟然叹曰：“莫乐为人君！惟其言而莫之违。\n”师旷侍坐于前，援琴撞之。\n公被衽而避，琴坏于壁。\n公曰：“太师谁撞？”师旷曰：“今者有小人言于侧者，故撞之。\n”公曰：“寡人也。\n”师旷曰：“哑！是非君人者之言也。\n”左右请除之。\n公曰：“释之，以为寡人戒。\n”"},
{"title": "游褒禅山记", "author": "王安石", "dynasty": "宋代", "content": "褒禅山亦谓之华山，唐浮图慧褒始舍于其址，而卒葬之；以故其后名之曰“褒禅”。\n今所谓慧空禅院者，褒之庐冢也。\n距其院东五里，所谓华山洞者，以其乃华山之阳名之也。\n距洞百余步，有碑仆道，其文漫灭，独其为文犹可识曰“花山”。\n今言“华”如“华实”之“华”者，盖音谬也。\n　　其下平旷，有泉侧出，而记游者甚众，所谓前洞也。\n由山以上五六里，有穴窈然，入之甚寒，问其深，则其好游者不能穷也，谓之后洞。\n余与四人拥火以入，入之愈深，其进愈难，而其见愈奇。\n有怠而欲出者，曰：“不出，火且尽。\n”遂与之俱出。\n盖余所至，比好游者尚不能十一，然视其左右，来而记之者已少。\n盖其又深，则其至又加少矣。\n方是时，余之力尚足以入，火尚足以明也。\n既其出，则或咎其欲出者，而余亦悔其随之，而不得极夫游之乐也。\n　　于是余有叹焉。\n古人之观于天地、山川、草木、虫鱼、鸟兽，往往有得，以其求思之深而无不在也。\n夫夷以近，则游者众；险以远，则至者少。\n而世之奇伟、瑰怪，非常之观，常在于险远，而人之所罕至焉，故非有志者不能至也。\n有志矣，不随以止也，然力不足者，亦不能至也。\n有志与力，而又不随以怠，至于幽暗昏惑而无物以相之，亦不能至也。\n然力足以至焉，于人为可讥，而在己为有悔；尽吾志也而不能至者，可以无悔矣，其孰能讥之乎？此余之所得也！　　余于仆碑，又以悲夫古书之不存，后世之谬其传而莫能名者，何可胜道也哉！此所以学者不可以不深思而慎取之也。\n　　四人者：庐陵萧君圭君玉，长乐王回深父，余弟安国平父、安上纯父。\n　　至和元年七月某日，临川王某记。"},
{"title": "齐桓晋文之事", "author": "孟子及弟子", "dynasty": "先秦", "content": "齐宣王问曰：“齐桓、晋文之事可得闻乎？”　　孟子对曰：“仲尼之徒无道桓文之事者，是以后世无传焉，臣未之闻也。\n无以，则王乎？”　　曰：“德何如则可以王矣？”　　曰：“保民而王，莫之能御也。\n”　　曰：“若寡人者，可以保民乎哉？”　　曰：“可。\n”　　曰：“何由知吾可也？”　　曰：“臣闻之胡龁曰：王坐于堂上，有牵牛而过堂下者，王见之，曰：‘牛何之？’对曰：‘将以衅钟。\n’王曰：‘舍之！吾不忍其觳觫，若无罪而就死地。\n’对曰：‘然则废衅钟与？’曰：‘何可废也，以羊易之。\n’不识有诸？”　　曰：“有之。\n”　　曰：“是心足以王矣。\n百姓皆以王为爱也，臣固知王之不忍也。\n”　　王曰：“然，诚有百姓者。\n齐国虽褊小，吾何爱一牛？即不忍其觳觫，若无罪而就死地，故以羊易之也。\n”　　曰：“王无异于百姓之以王为爱也。\n以小易大，彼恶知之？王若隐其无罪而就死地，则牛羊何择焉？”　　王笑曰：“是诚何心哉？我非爱其财而易之以羊也，宜乎百姓之谓我爱也。\n”　　曰：“无伤也，是乃仁术也，见牛未见羊也。\n君子之于禽兽也，见其生，不忍见其死；闻其声，不忍食其肉。\n是以君子远庖厨也。\n”　　王说，曰：“《诗》云：‘他人有心，予忖度之。\n’夫子之谓也。\n夫我乃行之，反而求之，不得吾心；夫子言之，于我心有戚戚焉。\n此心之所以合于王者，何也？”　　曰：“有复于王者曰：‘吾力足以举百钧，而不足以举一羽；明足以察秋毫之末，而不见舆薪。\n’则王许之乎？”　　曰：“否！”　　“今恩足以及禽兽，而功不至于百姓者，独何与？然则一羽之不举，为不用力焉；舆薪之不见，为不用明焉；百姓之不见保，为不用恩焉。\n故王之不王，不为也，非不能也。\n”　　曰：“不为者与不能者之形，何以异？”　　曰：“挟太山以超北海，语人曰：‘我不能。\n’是诚不能也。\n为长者折枝，语人曰：‘我不能。\n’是不为也，非不能也。\n故王之不王，非挟太山以超北海之类也；王之不王，是折枝之类也。\n老吾老，以及人之老；幼吾幼，以及人之幼：天下可运于掌。\n《诗》云：‘刑于寡妻，至于兄弟，以御于家邦。\n’言举斯心加诸彼而已。\n故推恩足以保四海，不推恩无以保妻子。\n古之人所以大过人者，无他焉，善推其所为而已矣。\n今恩足以及禽兽，而功不至于百姓者，独何与？权，然后知轻重；度，然后知长短。\n物皆然，心为甚。\n王请度之！　　“抑王兴甲兵，危士臣，构怨于诸侯，然后快于心与？”　　王曰：“否，吾何快于是？将以求吾所大欲也。\n”　　曰：“王之所大欲，可得闻与？”　　王笑而不言。\n　　曰：“为肥甘不足于口与？轻暖不足于体与？抑为采色不足视于目与？声音不足听于耳与？便嬖不足使令于前与？王之诸臣皆足以供之，而王岂为是哉？”　　曰：“否，吾不为是也。\n”　　曰：“然则王之所大欲可知已：欲辟土地，朝秦楚，莅中国而抚四夷也。\n以若所为，求若所欲，犹缘木而求鱼也。\n”　　王曰：“若是其甚与？”　　曰：“殆有甚焉。\n缘木求鱼，虽不得鱼，无后灾；以若所为，求若所欲，尽心力而为之，后必有灾。\n”　　曰：“可得闻与？”　　曰：“邹人与楚人战，则王以为孰胜？”　　曰：“楚人胜。\n”　　曰：“然则小固不可以敌大，寡固不可以敌众，弱固不可以敌强。\n海内之地，方千里者九，齐集有其一。\n以一服八，何以异于邹敌楚哉？盍亦反其本矣？今王发政施仁，使天下仕者皆欲立于王之朝，耕者皆欲耕于王之野，商贾皆欲藏于王之市，行旅皆欲出于王之涂，天下之欲疾其君者皆欲赴诉于王。\n其若是，孰能御之？”　　王曰：“吾惛，不能进于是矣。\n愿夫子辅吾志，明以教我。\n我虽不敏，请尝试之。\n”　　曰：“无恒产而有恒心者，惟士为能。\n若民，则无恒产，因无恒心。\n苟无恒心，放辟邪侈，无不为已。\n及陷于罪，然后从而刑之，是罔民也。\n焉有仁人在位，罔民而可为也？是故明君制民之产，必使仰足以事父母，俯足以畜妻子，乐岁终身饱，凶年免于死亡；然后驱而之善，故民之从之也轻。\n今也制民之产，仰不足以事父母，俯不足以畜妻子，乐岁终身苦，凶年不免于死亡。\n此惟救死而恐不赡，奚暇治礼义哉？王欲行之，则盍反其本矣；五亩之宅，树之以桑，五十者可以衣帛矣；鸡、豚、狗、彘之畜，无失其时，七十者可以食肉矣；百亩之田，勿夺其时，八口之家可以无饥矣；谨庠序之教，申之以孝悌之义，颁白者不负戴于道路矣。\n老者衣帛食肉，黎民不饥不寒，然而不王者，未之有也。\n”"},
{"title": "过秦论", "author": "贾谊", "dynasty": "两汉", "content": "上篇　　秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。\n当是时也，商君佐之，内立法度，务耕织，修守战之具；外连衡而斗诸侯。\n于是秦人拱手而取西河之外。\n　　孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。\n诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。\n当此之时，齐有孟尝，赵有平原，楚有春申，魏有信陵。\n此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。\n于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。\n尝以十倍之地，百万之众，叩关而攻秦。\n秦人开关延敌，九国之师，逡巡而不敢进。\n秦无亡矢遗镞之费，而天下诸侯已困矣。\n于是从散约败，争割地而赂秦。\n秦有余力而制其弊，追亡逐北，伏尸百万，流血漂橹。\n因利乘便，宰割天下，分裂山河。\n强国请服，弱国入朝。\n延及孝文王、庄襄王，享国之日浅，国家无事。\n　　及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。\n南取百越之地，以为桂林、象郡；百越之君，俯首系颈，委命下吏。\n乃使蒙恬北筑长城而守藩篱，却匈奴七百余里。\n胡人不敢南下而牧马，士不敢弯弓而报怨。\n于是废先王之道，焚百家之言，以愚黔首；隳名城，杀豪杰，收天下之兵，聚之咸阳，销锋镝，铸以为金人十二，以弱天下之民。\n然后践华为城，因河为池，据亿丈之城，临不测之渊，以为固。\n良将劲弩守要害之处，信臣精卒陈利兵而谁何。\n天下已定，始皇之心，自以为关中之固，金城千里，子孙帝王万世之业也。\n　　始皇既没，余威震于殊俗。\n然陈涉瓮牖绳枢之子，氓隶之人，而迁徙之徒也；才能不及中人，非有仲尼、墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦，斩木为兵，揭竿为旗，天下云集响应，赢粮而景从。\n山东豪俊遂并起而亡秦族矣。\n　　且夫天下非小弱也，雍州之地，崤函之固，自若也。\n陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及向时之士也。\n然而成败异变，功业相反，何也?试使山东之国与陈涉度长絜大，比权量力，则不可同年而语矣。\n然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。\n中篇　　秦灭周祀，并海内，兼诸侯，南面称帝，以养四海。\n天下之士，斐然向风。\n若是，何也？曰：近古之无王者久矣。\n周室卑微，五霸既灭，令不行于天下。\n是以诸侯力政，强凌弱，众暴寡，兵革不休，士民罢弊。\n今秦南面而王天下，是上有天子也。\n既元元之民冀得安其性命，莫不虚心而仰上。\n当此之时，专威定功，安危之本，在于此矣。\n　　秦王怀贪鄙之心，行自奋之智，不信功臣，不亲士民，废王道而立私爱，焚文书而酷刑法，先诈力而后仁义，以暴虐为天下始。\n夫兼并者高诈力，安危者贵顺权，此言取与守不同术也。\n秦离战国而王天下，其道不易，其政不改，是其所以取之守之者无异也。\n孤独而有之，故其亡可立而待也。\n借使秦王论上世之事，并殷、周之迹，以制御其政，后虽有淫骄之主，犹未有倾危之患也。\n故三王之建天下，名号显美，功业长久。\n　　今秦二世立，天下莫不引领而观其政。\n夫寒者利裋褐，而饥者甘糟糠。\n天下嚣嚣，新主之资也。\n此言劳民之易为仁也。\n向使二世有庸主之行而任忠贤，臣主一心而忧海内之患，缟素而正先帝之过；裂地分民以封功臣之后，建国立君以礼天下；虚囹圄而免刑戮，去收孥污秽之罪，使各反其乡里；发仓廪，散财币，以振孤独穷困之士；轻赋少事，以佐百姓之急；约法省刑，以持其后，使天下之人皆得自新，更节修行，各慎其身；塞万民之望，而以盛德与天下，天下息矣。\n即四海之内皆欢然各自安乐其处，惟恐有变。\n虽有狡害之民，无离上之心，则不轨之臣无以饰其智，而暴乱之奸弭矣。\n　　二世不行此术，而重以无道：坏宗庙与民，更始作阿房之宫；繁刑严诛，吏治刻深；赏罚不当，赋敛无度。\n天下多事，吏不能纪；百姓困穷，而主不收恤。\n然后奸伪并起，而上下相遁；蒙罪者众，刑戮相望于道，而天下苦之。\n自群卿以下至于众庶，人怀自危之心，亲处穷苦之实，咸不安其位，故易动也。\n是以陈涉不用汤、武之贤，不借公侯之尊，奋臂于大泽，而天下响应者，其民危也。\n　　故先王者，见终始不变，知存亡之由。\n是以牧民之道，务在安之而已矣。\n下虽有逆行之臣，必无响应之助。\n故曰：“安民可与为义，而危民易与为非”，此之谓也。\n贵为天子，富有四海，身在于戮者，正之非也。\n是二世之过也。\n下篇　　秦兼诸侯山东三十余郡，脩津关，据险塞，缮甲兵而守之。\n然陈涉率散乱之众数百，奋臂大呼，不用弓戟之兵，鉏耰白梃，望屋而食，横行天下。\n秦人阻险不守，关梁不闭，长戟不刺，强弩不射。\n楚师深入，战于鸿门，曾无藩篱之难。\n于是山东诸侯并起，豪俊相立。\n秦使章邯将而东征，章邯因其三军之众，要市于外，以谋其上。\n群臣之不相信，可见于此矣。\n子婴立，遂不悟。\n借使子婴有庸主之材而仅得中佐，山东虽乱，三秦之地可全而有，宗庙之祀宜未绝也。\n　　秦地被山带河以为固，四塞之国也。\n自缪公以来至于秦王二十余君，常为诸侯雄。\n此岂世贤哉？其势居然也。\n且天下尝同心并力攻秦矣，然困于险阻而不能进者，岂勇力智慧不足哉？形不利、势不便也。\n秦虽小邑，伐并大城，得阨塞而守之。\n诸侯起于匹夫，以利会，非有素王之行也。\n其交未亲，其民未附，名曰亡秦，其实利之也。\n彼见秦阻之难犯，必退师。\n案土息民以待其弊，收弱扶罢以令大国之君，不患不得意于海内。\n贵为天子，富有四海，而身为禽者，救败非也。\n　　秦王足己而不问，遂过而不变。\n二世受之，因而不改，暴虐以重祸。\n子婴孤立无亲，危弱无辅。\n三主之惑，终身不悟，亡不亦宜乎？当此时也，也非无深谋远虑知化之士也，然所以不敢尽忠指过者，秦俗多忌讳之禁也，——忠言未卒于口而身糜没矣。\n故使天下之士倾耳而听，重足而立，阖口而不言。\n是以三主失道，而忠臣不谏，智士不谋也。\n天下已乱，奸不上闻，岂不悲哉！先王知壅蔽之伤国也，故置公卿、大夫、士，以饰法设刑而天下治。\n其强也，禁暴诛乱而天下服；其弱也，王霸征而诸侯从；其削也，内守外附而社稷存。\n故秦之盛也，繁法严刑而天下震；及其衰也，百姓怨而海内叛矣。\n故周王序得其道，千余载不绝；秦本末并失，故不能长。\n由是观之，安危之统相去远矣。\n　　鄙谚曰：“前事之不忘，后事之师也。\n”是以君子为国，观之上古，验之当世，参之人事，察盛衰之理，审权势之宜，去就有序，变化因时，故旷日长久而社稷安矣。"},
{"title": "孔雀东南飞 / 古诗为焦仲卿妻作", "author": "佚名", "dynasty": "两汉", "content": "汉末建安中，庐江府小吏焦仲卿妻刘氏，为仲卿母所遣，自誓不嫁。\n其家逼之，乃投水而死。\n仲卿闻之，亦自缢于庭树。\n时人伤之，为诗云尔。\n　　孔雀东南飞，五里一徘徊。\n　　“十三能织素，十四学裁衣。\n十五弹箜篌，十六诵诗书。\n十七为君妇，心中常苦悲。\n君既为府吏，守节情不移。\n贱妾留空房，相见常日稀。\n鸡鸣入机织，夜夜不得息。\n三日断五匹，大人故嫌迟。\n非为织作迟，君家妇难为！妾不堪驱使，徒留无所施。\n便可白公姥，及时相遣归。\n”　　府吏得闻之，堂上启阿母：“儿已薄禄相，幸复得此妇。\n结发同枕席，黄泉共为友。\n共事二三年，始尔未为久。\n女行无偏斜，何意致不厚。\n”　　阿母谓府吏：“何乃太区区！此妇无礼节，举动自专由。\n吾意久怀忿，汝岂得自由！东家有贤女，自名秦罗敷。\n可怜体无比，阿母为汝求。\n便可速遣之，遣去慎莫留！”　　府吏长跪告：“伏惟启阿母。\n今若遣此妇，终老不复取！”　　阿母得闻之，槌床便大怒：“小子无所畏，何敢助妇语！吾已失恩义，会不相从许！”　　府吏默无声，再拜还入户。\n举言谓新妇，哽咽不能语：“我自不驱卿，逼迫有阿母。\n卿但暂还家，吾今且报府。\n不久当归还，还必相迎取。\n以此下心意，慎勿违吾语。\n”　　新妇谓府吏：“勿复重纷纭。\n往昔初阳岁，谢家来贵门。\n奉事循公姥，进止敢自专？昼夜勤作息，伶俜萦苦辛。\n谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。\n人贱物亦鄙，不足迎后人，留待作遗施，于今无会因。\n时时为安慰，久久莫相忘！”　　鸡鸣外欲曙，新妇起严妆。\n著我绣夹裙，事事四五通。\n足下蹑丝履，头上玳瑁光。\n腰若流纨素，耳著明月珰。\n指如削葱根，口如含朱丹。\n纤纤作细步，精妙世无双。\n　　上堂拜阿母，阿母怒不止。\n“昔作女儿时，生小出野里。\n本自无教训，兼愧贵家子。\n受母钱帛多，不堪母驱使。\n今日还家去，念母劳家里。\n”却与小姑别，泪落连珠子。\n“新妇初来时，小姑始扶床；今日被驱遣，小姑如我长。\n勤心养公姥，好自相扶将。\n初七及下九，嬉戏莫相忘。\n”出门登车去，涕落百余行。\n　　府吏马在前，新妇车在后。\n隐隐何甸甸，俱会大道口。\n下马入车中，低头共耳语：“誓不相隔卿，且暂还家去。\n吾今且赴府，不久当还归。\n誓天不相负！”　　新妇谓府吏：“感君区区怀！君既若见录，不久望君来。\n君当作磐石，妾当作蒲苇。\n蒲苇纫如丝，磐石无转移。\n我有亲父兄，性行暴如雷，恐不任我意，逆以煎我怀。\n”举手长劳劳，二情同依依。\n　　入门上家堂，进退无颜仪。\n阿母大拊掌，不图子自归：“十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。\n汝今何罪过，不迎而自归？”兰芝惭阿母：“儿实无罪过。\n”阿母大悲摧。\n　　还家十余日，县令遣媒来。\n云有第三郎，窈窕世无双。\n年始十八九，便言多令才。\n　　阿母谓阿女：“汝可去应之。\n”　　阿女含泪答：“兰芝初还时，府吏见丁宁，结誓不别离。\n今日违情义，恐此事非奇。\n自可断来信，徐徐更谓之。\n”　　阿母白媒人：“贫贱有此女，始适还家门。\n不堪吏人妇，岂合令郎君？幸可广问讯，不得便相许。\n”　　媒人去数日，寻遣丞请还，说有兰家女，承籍有宦官。\n云有第五郎，娇逸未有婚。\n遣丞为媒人，主簿通语言。\n直说太守家，有此令郎君，既欲结大义，故遣来贵门。\n　　阿母谢媒人：“女子先有誓，老姥岂敢言！”　　阿兄得闻之，怅然心中烦。\n举言谓阿妹：“作计何不量！先嫁得府吏，后嫁得郎君。\n否泰如天地，足以荣汝身。\n不嫁义郎体，其往欲何云？”　　兰芝仰头答：“理实如兄言。\n谢家事夫婿，中道还兄门。\n处分适兄意，那得自任专！虽与府吏要，渠会永无缘。\n登即相许和，便可作婚姻。\n”　　媒人下床去。\n诺诺复尔尔。\n还部白府君：“下官奉使命，言谈大有缘。\n”府君得闻之，心中大欢喜。\n视历复开书，便利此月内，六合正相应。\n良吉三十日，今已二十七，卿可去成婚。\n交语速装束，络绎如浮云。\n青雀白鹄舫，四角龙子幡。\n婀娜随风转，金车玉作轮。\n踯躅青骢马，流苏金镂鞍。\n赍钱三百万，皆用青丝穿。\n杂彩三百匹，交广市鲑珍。\n从人四五百，郁郁登郡门。\n　　阿母谓阿女：“适得府君书，明日来迎汝。\n何不作衣裳？莫令事不举！”　　阿女默无声，手巾掩口啼，泪落便如泻。\n移我琉璃榻，出置前窗下。\n左手持刀尺，右手执绫罗。\n朝成绣夹裙，晚成单罗衫。\n晻晻日欲暝，愁思出门啼。\n　　府吏闻此变，因求假暂归。\n未至二三里，摧藏马悲哀。\n新妇识马声，蹑履相逢迎。\n怅然遥相望，知是故人来。\n举手拍马鞍，嗟叹使心伤：“自君别我后，人事不可量。\n果不如先愿，又非君所详。\n我有亲父母，逼迫兼弟兄。\n以我应他人，君还何所望！”　　府吏谓新妇：“贺卿得高迁！磐石方且厚，可以卒千年；蒲苇一时纫，便作旦夕间。\n卿当日胜贵，吾独向黄泉！”　　新妇谓府吏：“何意出此言！同是被逼迫，君尔妾亦然。\n黄泉下相见，勿违今日言！”执手分道去，各各还家门。\n生人作死别，恨恨那可论？念与世间辞，千万不复全！　　府吏还家去，上堂拜阿母：“今日大风寒，寒风摧树木，严霜结庭兰。\n儿今日冥冥，令母在后单。\n故作不良计，勿复怨鬼神！命如南山石，四体康且直！”　　阿母得闻之，零泪应声落：“汝是大家子，仕宦于台阁。\n慎勿为妇死，贵贱情何薄！东家有贤女，窈窕艳城郭，阿母为汝求，便复在旦夕。\n”　　府吏再拜还，长叹空房中，作计乃尔立。\n转头向户里，渐见愁煎迫。\n　　其日牛马嘶，新妇入青庐。\n奄奄黄昏后，寂寂人定初。\n“我命绝今日，魂去尸长留！”揽裙脱丝履，举身赴清池。\n　　府吏闻此事，心知长别离。\n徘徊庭树下，自挂东南枝。\n　　两家求合葬，合葬华山傍。\n东西植松柏，左右种梧桐。\n枝枝相覆盖，叶叶相交通。\n中有双飞鸟，自名为鸳鸯。\n仰头相向鸣，夜夜达五更。\n行人驻足听，寡妇起彷徨。\n多谢后世人，戒之慎勿忘。"},
{"title": "廉颇蔺相如列传(节选)", "author": "司马迁", "dynasty": "两汉", "content": "廉颇者，赵之良将也。\n赵惠文王十六年，廉颇为赵将，伐齐，大破之，取阳晋，拜为上卿，以勇气闻于诸侯。\n蔺相如者，赵人也，为赵宦者令缪贤舍人。\n　　赵惠文王时，得楚和氏璧。\n秦昭王闻之，使人遗赵王书，愿以十五城请易璧。\n赵王与大将军廉颇诸大臣谋：欲予秦，秦城恐不可得，徒见欺；欲勿予，即患秦兵之来。\n计未定，求人可使报秦者，未得。\n宦者令缪贤曰：“臣舍人蔺相如可使。\n”王问：“何以知之？”对曰：“臣尝有罪，窃计欲亡走燕，臣舍人相如止臣，曰：‘君何以知燕王？’臣语曰：‘臣尝从大王与燕王会境上，燕王私握臣手，曰“愿结友”。\n以此知之，故欲往。\n’相如谓臣曰：‘夫赵强而燕弱，而君幸于赵王，故燕王欲结于君。\n今君乃亡赵走燕，燕畏赵，其势必不敢留君，而束君归赵矣。\n君不如肉袒伏斧质请罪，则幸得脱矣。\n’臣从其计，大王亦幸赦臣。\n臣窃以为其人勇士，有智谋，宜可使。\n”于是王召见，问蔺相如曰：“秦王以十五城请易寡人之璧，可予不？”相如曰：“秦强而赵弱，不可不许。\n”王曰：“取吾璧，不予我城，奈何？”相如曰：“秦以城求璧而赵不许，曲在赵。\n赵予璧而秦不予赵城，曲在秦。\n均之二策，宁许以负秦曲。\n”王曰：“谁可使者？”相如曰：“王必无人，臣愿奉璧往使。\n城入赵而璧留秦；城不入，臣请完璧归赵。\n”赵王于是遂遣相如奉璧西入秦。\n　　秦王坐章台见相如，相如奉璧奏秦王。\n秦王大喜，传以示美人及左右，左右皆呼万岁。\n相如视秦王无意偿赵城，乃前曰：“璧有瑕，请指示王。\n”王授璧，相如因持璧却立，倚柱，怒发上冲冠，谓秦王曰：“大王欲得璧，使人发书至赵王，赵王悉召群臣议，皆曰‘秦贪，负其强，以空言求璧，偿城恐不可得’。\n议不欲予秦璧。\n臣以为布衣之交尚不相欺，况大国乎！且以一璧之故逆强秦之欢，不可。\n于是赵王乃斋戒五日，使臣奉璧，拜送书于庭。\n何者？严大国之威以修敬也。\n今臣至，大王见臣列观，礼节甚倨；得璧，传之美人，以戏弄臣。\n臣观大王无意偿赵王城邑，故臣复取璧。\n大王必欲急臣，臣头今与璧俱碎于柱矣！”相如持其璧睨柱，欲以击柱。\n秦王恐其破璧，乃辞谢固请，召有司案图，指从此以往十五都予赵。\n相如度秦王特以诈详为予赵城，实不可得，乃谓秦王曰：“和氏璧，天下所共传宝也，赵王恐，不敢不献。\n赵王送璧时，斋戒五日，今大王亦宜斋戒五日，设九宾于廷，臣乃敢上璧。\n”秦王度之，终不可强夺，遂许斋五日，舍相如广成传。\n相如度秦王虽斋，决负约不偿城，乃使其从者衣褐，怀其璧，从径道亡，归璧于赵。\n　　秦王斋五日后，乃设九宾礼于廷，引赵使者蔺相如。\n相如至，谓秦王曰：“秦自缪公以来二十馀君，未尝有坚明约束者也。\n臣诚恐见欺于王而负赵，故令人持璧归，间至赵矣。\n且秦强而赵弱，大王遣一介之使至赵，赵立奉璧来。\n今以秦之强而先割十五都予赵，赵岂敢留璧而得罪于大王乎？臣知欺大王之罪当诛，臣请就汤镬，唯大王与群臣孰计议之。\n”秦王与群臣相视而嘻。\n左右或欲引相如去，秦王因曰：“今杀相如，终不能得璧也，而绝秦赵之欢，不如因而厚遇之，使归赵，赵王岂以一璧之故欺秦邪！”卒廷见相如，毕礼而归之。\n　　相如既归，赵王以为贤大夫使不辱于诸侯，拜相如为上大夫。\n秦亦不以城予赵，赵亦终不予秦璧。\n　　其后秦伐赵，拔石城。\n明年，复攻赵，杀二万人。\n　　秦王使使者告赵王，欲与王为好会于西河外渑池。\n赵王畏秦，欲毋行。\n廉颇、蔺相如计曰：“王不行，示赵弱且怯也。\n”赵王遂行，相如从。\n廉颇送至境，与王诀曰：“王行，度道里会遇之礼毕，还，不过三十日。\n三十日不还，则请立太子为王，以绝秦望。\n”王许之，遂与秦王会渑池。\n秦王饮酒酣，曰：“寡人窃闻赵王好音，请奏瑟。\n”赵王鼓瑟。\n秦御史前书曰“某年月日，秦王与赵王会饮，令赵王鼓瑟”。\n蔺相如前曰：“赵王窃闻秦王善为秦声，请奏盆缻秦王，以相娱乐。\n”秦王怒，不许。\n于是相如前进缻，因跪请秦王。\n秦王不肯击缻。\n相如曰：“五步之内，相如请得以颈血溅大王矣！”左右欲刃相如，相如张目叱之，左右皆靡。\n于是秦王不怿，为一击缻。\n相如顾召赵御史书曰“某年月日，秦王为赵王击缻”。\n秦之群臣曰：“请以赵十五城为秦王寿。\n”蔺相如亦曰：“请以秦之咸阳为赵王寿。\n”秦王竟酒，终不能加胜于赵。\n赵亦盛设兵以待秦，秦不敢动。\n　　既罢归国，以相如功大，拜为上卿，位在廉颇之右。\n廉颇曰：“我为赵将，有攻城野战之大功，而蔺相如徒以口舌为劳，而位居我上，且相如素贱人，吾羞，不忍为之下。\n”宣言曰：“我见相如，必辱之。\n”相如闻，不肯与会。\n相如每朝时，常称病，不欲与廉颇争列。\n已而相如出，望见廉颇，相如引车避匿。\n于是舍人相与谏曰：“臣所以去亲戚而事君者，徒慕君之高义也。\n今君与廉颇同列，廉君宣恶言而君畏匿之，恐惧殊甚，且庸人尚羞之，况于将相乎！臣等不肖，请辞去。\n”蔺相如固止之，曰：“公之视廉将军孰与秦王？”曰：“不若也。\n”相如曰：“夫以秦王之威，而相如廷叱之，辱其群臣，相如虽驽，独畏廉将军哉？顾吾念之，强秦之所以不敢加兵于赵者，徒以吾两人在也。\n今两虎共斗，其势不俱生。\n吾所以为此者，以先国家之急而后私仇也。\n”廉颇闻之，肉袒负荆，因宾客至蔺相如门谢罪。\n曰：“鄙贱之人，不知将军宽之至此也。\n”卒相与欢，为刎颈之交。"},
{"title": "寡人之于国也", "author": "孟子弟子录", "dynasty": "先秦", "content": "梁惠王曰：“寡人之于国也，尽心焉耳矣。\n河内凶，则移其民于河东，移其粟于河内；河东凶亦然。\n察邻国之政，无如寡人之用心者。\n邻国之民不加少，寡人之民不加多，何也？”　　孟子对曰：“王好战，请以战喻。\n填然鼓之，兵刃既接，弃甲曳兵而走。\n或百步而后止，或五十步而后止。\n以五十步笑百步，则何如？”　　曰：“不可，直不百步耳，是亦走也。\n”　　曰：“王如知此，则无望民之多于邻国也。\n　　不违农时，谷不可胜食也；数罟不入洿池，鱼鳖不可胜食也；斧斤以时入山林，材木不可胜用也。\n谷与鱼鳖不可胜食，材木不可胜用，是使民养生丧死无憾也。\n养生丧死无憾，王道之始也。\n　　五亩之宅，树之以桑，五十者可以衣帛矣。\n鸡豚狗彘之畜，无失其时，七十者可以食肉矣。\n百亩之田，勿夺其时，数口之家，可以无饥矣；谨庠序之教，申之以孝悌之义，颁白者不负戴于道路矣。\n七十者衣帛食肉，黎民不饥不寒，然而不王者，未之有也。\n　　狗彘食人食而不知检，涂有饿莩而不知发，人死，则曰：‘非我也，岁也。\n’是何异于刺人而杀之，曰‘非我也，兵也？’王无罪岁，斯天下之民至焉。\n”"},
{"title": "烛之武退秦师", "author": "左丘明", "dynasty": "先秦", "content": "晋侯、秦伯围郑，以其无礼于晋，且贰于楚也。\n晋军函陵，秦军氾南。\n　　佚之狐言于郑伯曰：“国危矣，若使烛之武见秦君，师必退。\n”公从之。\n辞曰：“臣之壮也，犹不如人；今老矣，无能为也已。\n”公曰：“吾不能早用子，今急而求子，是寡人之过也。\n然郑亡，子亦有不利焉！”许之。\n　　夜缒而出，见秦伯，曰：“秦、晋围郑，郑既知亡矣。\n若亡郑而有益于君，敢以烦执事。\n越国以鄙远，君知其难也，焉用亡郑以陪邻？邻之厚，君之薄也。\n若舍郑以为东道主，行李之往来，共其乏困，君亦无所害。\n且君尝为晋君赐矣，许君焦、瑕，朝济而夕设版焉，君之所知也。\n夫晋，何厌之有？既东封郑，又欲肆其西封，若不阙秦，将焉取之？阙秦以利晋，唯君图之。\n”秦伯说，与郑人盟。\n使杞子、逢孙、杨孙戍之，乃还。\n　　子犯请击之。\n公曰：“不可。\n微夫人之力不及此。\n因人之力而敝之，不仁；失其所与，不知；以乱易整，不武。\n吾其还也。\n”亦去之。\n　　"},
{"title": "离骚", "author": "屈原", "dynasty": "先秦", "content": "帝高阳之苗裔兮，朕皇考曰伯庸。\n摄提贞于孟陬兮，惟庚寅吾以降。\n皇览揆余初度兮，肇锡余以嘉名：名余曰正则兮，字余曰灵均。\n纷吾既有此内美兮，又重之以修能。\n扈江离与辟芷兮，纫秋兰以为佩。\n汩余若将不及兮，恐年岁之不吾与。\n朝搴阰之木兰兮，夕揽洲之宿莽。\n日月忽其不淹兮，春与秋其代序。\n惟草木之零落兮，恐美人之迟暮。\n不抚壮而弃秽兮，何不改乎此度？乘骐骥以驰骋兮，来吾道夫先路！昔三后之纯粹兮，固众芳之所在。\n杂申椒与菌桂兮，岂惟纫夫蕙茝！彼尧、舜之耿介兮，既遵道而得路。\n何桀纣之猖披兮，夫惟捷径以窘步。\n惟夫党人之偷乐兮，路幽昧以险隘。\n岂余身之殚殃兮，恐皇舆之败绩！忽奔走以先后兮，及前王之踵武。\n荃不查余之中情兮，反信谗而齌怒。\n余固知謇謇之为患兮，忍而不能舍也。\n指九天以为正兮，夫惟灵修之故也。\n曰黄昏以为期兮，羌中道而改路！初既与余成言兮，后悔遁而有他。\n余既不难夫离别兮，伤灵修之数化。\n余既滋兰之九畹兮，又树蕙之百亩。\n畦留夷与揭车兮，杂杜衡与芳芷。\n冀枝叶之峻茂兮，愿俟时乎吾将刈。\n虽萎绝其亦何伤兮，哀众芳之芜秽。\n众皆竞进以贪婪兮，凭不厌乎求索。\n羌内恕己以量人兮，各兴心而嫉妒。\n忽驰骛以追逐兮，非余心之所急。\n老冉冉其将至兮，恐修名之不立。\n朝饮木兰之坠露兮，夕餐秋菊之落英。\n苟余情其信姱以练要兮，长顑颔亦何伤。\n掔木根以结茝兮，贯薜荔之落蕊。\n矫菌桂以纫蕙兮，索胡绳之纚纚。\n謇吾法夫前修兮，非世俗之所服。\n虽不周于今之人兮，愿依彭咸之遗则。\n长太息以掩涕兮，哀民生之多艰。\n余虽好修姱以鞿羁兮，謇朝谇而夕替。\n既替余以蕙纕兮，又申之以揽茝。\n亦余心之所善兮，虽九死其犹未悔。\n怨灵修之浩荡兮，终不察夫民心。\n众女嫉余之蛾眉兮，谣诼谓余以善淫。\n固时俗之工巧兮，偭规矩而改错。\n背绳墨以追曲兮，竞周容以为度。\n忳郁邑余侘傺兮，吾独穷困乎此时也。\n宁溘死以流亡兮，余不忍为此态也。\n鸷鸟之不群兮，自前世而固然。\n何方圜之能周兮，夫孰异道而相安？屈心而抑志兮，忍尤而攘诟。\n伏清白以死直兮，固前圣之所厚。\n悔相道之不察兮，延伫乎吾将反。\n回朕车以复路兮，及行迷之未远。\n步余马于兰皋兮，驰椒丘且焉止息。\n进不入以离尤兮，退将复修吾初服。\n制芰荷以为衣兮，集芙蓉以为裳。\n不吾知其亦已兮，苟余情其信芳。\n高余冠之岌岌兮，长余佩之陆离。\n芳与泽其杂糅兮，唯昭质其犹未亏。\n忽反顾以游目兮，将往观乎四荒。\n佩缤纷其繁饰兮，芳菲菲其弥章。\n民生各有所乐兮，余独好修以为常。\n虽体解吾犹未变兮，岂余心之可惩。\n女嬃之婵媛兮，申申其詈予，曰：「鲧婞直以亡身兮，终然夭乎羽之野。\n汝何博謇而好修兮，纷独有此姱节？薋菉葹以盈室兮，判独离而不服。\n」众不可户说兮，孰云察余之中情？世并举而好朋兮，夫何茕独而不予听？依前圣以节中兮，喟凭心而历兹。\n济沅、湘以南征兮，就重华而敶词：启《九辩》与《九歌》兮，夏康娱以自纵。\n不顾难以图后兮，五子用失乎家衖。\n羿淫游以佚畋兮，又好射夫封狐。\n固乱流其鲜终兮，浞又贪夫厥家。\n浇身被服强圉兮，纵欲而不忍。\n日康娱而自忘兮，厥首用夫颠陨。\n夏桀之常违兮，乃遂焉而逢殃。\n后辛之菹醢兮，殷宗用而不长。\n汤、禹俨而祗敬兮，周论道而莫差。\n举贤才而授能兮，循绳墨而不颇。\n皇天无私阿兮，览民德焉错辅。\n夫维圣哲以茂行兮，苟得用此下土。\n瞻前而顾后兮，相观民之计极。\n夫孰非义而可用兮？孰非善而可服？阽余身而危死兮，览余初其犹未悔。\n不量凿而正枘兮，固前修以菹醢。\n曾歔欷余郁邑兮，哀朕时之不当。\n揽茹蕙以掩涕兮，沾余襟之浪浪。\n跪敷衽以陈辞兮，耿吾既得此中正。\n驷玉虬以桀鹥兮，溘埃风余上征。\n朝发轫于苍梧兮，夕余至乎县圃。\n欲少留此灵琐兮，日忽忽其将暮。\n吾令羲和弭节兮，望崦嵫而勿迫。\n路漫漫其修远兮，吾将上下而求索。\n饮余马于咸池兮，总余辔乎扶桑。\n折若木以拂日兮，聊逍遥以相羊。\n前望舒使先驱兮，后飞廉使奔属。\n鸾皇为余先戒兮，雷师告余以未具。\n吾令凤鸟飞腾兮，继之以日夜。\n飘风屯其相离兮，帅云霓而来御。\n纷总总其离合兮，斑陆离其上下。\n吾令帝阍开关兮，倚阊阖而望予。\n时暧暧其将罢兮，结幽兰而延伫。\n世溷浊而不分兮，好蔽美而嫉妒。\n朝吾将济于白水兮，登阆风而绁马。\n忽反顾以流涕兮，哀高丘之无女。\n溘吾游此春宫兮，折琼枝以继佩。\n及荣华之未落兮，相下女之可诒。\n吾令丰隆乘云兮，求宓妃之所在。\n解佩纕以结言兮，吾令謇修以为理。\n纷总总其离合兮，忽纬繣其难迁。\n夕归次于穷石兮，朝濯发乎洧盘。\n保厥美以骄傲兮，日康娱以淫游。\n虽信美而无礼兮，来违弃而改求。\n览相观于四极兮，周流乎天余乃下。\n望瑶台之偃蹇兮，见有娀之佚女。\n吾令鸩为媒兮，鸩告余以不好。\n雄鸠之鸣逝兮，余犹恶其佻巧。\n心犹豫而狐疑兮，欲自适而不可。\n凤皇既受诒兮，恐高辛之先我。\n欲远集而无所止兮，聊浮游以逍遥。\n及少康之未家兮，留有虞之二姚。\n理弱而媒拙兮，恐导言之不固。\n世溷浊而嫉贤兮，好蔽美而称恶。\n闺中既以邃远兮，哲王又不寤。\n怀朕情而不发兮，余焉能忍而与此终古？索琼茅以筳篿兮，命灵氛为余占之。\n曰：「两美其必合兮，孰信修而慕之？思九州之博大兮，岂惟是其有女？」曰：「勉远逝而无狐疑兮，孰求美而释女？何所独无芳草兮，尔何怀乎故宇？」世幽昧以昡曜兮，孰云察余之善恶？民好恶其不同兮，惟此党人其独异！户服艾以盈要兮，谓幽兰其不可佩。\n览察草木其犹未得兮，岂珵美之能当？苏粪壤以充祎兮，谓申椒其不芳。\n欲从灵氛之吉占兮，心犹豫而狐疑。\n巫咸将夕降兮，怀椒糈而要之。\n百神翳其备降兮，九疑缤其并迎。\n皇剡剡其扬灵兮，告余以吉故。\n曰：「勉升降以上下兮，求矩矱之所同。\n汤、禹俨而求合兮，挚、咎繇而能调。\n苟中情其好修兮，又何必用夫行媒？说操筑于傅岩兮，武丁用而不疑。\n吕望之鼓刀兮，遭周文而得举。\n宁戚之讴歌兮，齐桓闻以该辅。\n及年岁之未晏兮，时亦犹其未央。\n恐鹈鴃之先鸣兮，使夫百草为之不芳。\n」何琼佩之偃蹇兮，众薆然而蔽之。\n惟此党人之不谅兮，恐嫉妒而折之。\n时缤纷其变易兮，又何可以淹留？兰芷变而不芳兮，荃蕙化而为茅。\n何昔日之芳草兮，今直为此萧艾也？岂其有他故兮，莫好修之害也！余以兰为可恃兮，羌无实而容长。\n委厥美以从俗兮，苟得列乎众芳。\n椒专佞以慢慆兮，樧又欲充夫佩帏。\n既干进而务入兮，又何芳之能祗？固时俗之流从兮，又孰能无变化？览椒兰其若兹兮，又况揭车与江离？惟兹佩之可贵兮，委厥美而历兹。\n芳菲菲而难亏兮，芬至今犹未沬。\n和调度以自娱兮，聊浮游而求女。\n及余饰之方壮兮，周流观乎上下。\n灵氛既告余以吉占兮，历吉日乎吾将行。\n折琼枝以为羞兮，精琼爢以为粻。\n为余驾飞龙兮，杂瑶象以为车。\n何离心之可同兮？吾将远逝以自疏。\n邅吾道夫昆仑兮，路修远以周流。\n扬云霓之晻蔼兮，鸣玉鸾之啾啾。\n朝发轫于天津兮，夕余至乎西极。\n凤皇翼其承旗兮，高翱翔之翼翼。\n忽吾行此流沙兮，遵赤水而容与。\n麾蛟龙使梁津兮，诏西皇使涉予。\n路修远以多艰兮，腾众车使径待。\n路不周以左转兮，指西海以为期。\n屯余车其千乘兮，齐玉轪而并驰。\n驾八龙之婉婉兮，载云旗之委蛇。\n抑志而弭节兮，神高驰之邈邈。\n奏《九歌》而舞《韶》兮，聊假日以媮乐。\n陟升皇之赫戏兮，忽临睨夫旧乡。\n仆夫悲余马怀兮，蜷局顾而不行。\n乱曰：已矣哉！国无人莫我知兮，又何怀乎故都！既莫足与为美政兮，吾将从彭咸之所居！"},
{"title": "曾子杀彘 / 曾子烹彘", "author": "韩非", "dynasty": "先秦", "content": "曾子之妻之市，其子随之而泣。\n其母曰：“汝还，顾反为女杀彘。\n”妻适市来，曾子欲捕彘杀之。\n妻止之曰：“特与婴儿戏耳。\n”曾子曰：“婴儿非与戏也。\n婴儿非有知也，待父母而学者也，听父母之教。\n今子欺之，是教子欺也。\n母欺子，子而不信其母，非所以成教也。\n”遂烹彘也。"},
{"title": "鹬蚌相争", "author": "刘向", "dynasty": "两汉", "content": "赵且伐燕，苏代为燕谓惠王曰：“今者臣来，过易水。\n蚌方出曝，而鹬啄其肉，蚌合而箝其喙。\n鹬曰：‘今日不雨，明日不雨，即有死蚌！’蚌亦谓鹬曰：‘今日不出，明日不出，即有死鹬！’两者不肯相舍，渔者得而并禽之。\n今赵且伐燕，燕赵久相支，以弊大众，臣恐强秦之为渔夫也。\n故愿王之熟计之也！”惠王曰：“善。\n”乃止。"},
{"title": "荆轲刺秦王", "author": "刘向 编", "dynasty": "两汉", "content": "秦将王翦破赵，虏赵王，尽收其地，进兵北略地，至燕南界。\n　　太子丹恐惧，乃请荆卿曰：“秦兵旦暮渡易水，则虽欲长侍足下，岂可得哉？”荆卿曰：“微太子言，臣愿得谒之。\n今行而无信，则秦未可亲也。\n夫今樊将军，秦王购之金千斤，邑万家。\n诚能得樊将军首，与燕督亢之地图，献秦王，秦王必说见臣，臣乃得有以报太子。\n”太子曰：“樊将军以穷困来归丹，丹不忍以己之私，而伤长者之意，愿足下更虑之！”　　荆轲知太子不忍，乃遂私见樊於期，曰：“秦之遇将军，可谓深矣。\n父母宗族，皆为戮没。\n今闻购樊将军之首，金千斤，邑万家，将奈何？”樊将军仰天太息流涕曰：“吾每念，常痛于骨髓，顾计不知所出耳！”轲曰：“今有一言，可以解燕国之患，而报将军之仇者，何如？”於期乃前曰：“为之奈何？”荆轲曰：“愿得将军之首以献秦，秦王必喜而善见臣。\n臣左手把其袖，而右手揕其胸，然则将军之仇报，而燕国见陵之耻除矣。\n将军岂有意乎？”樊於期偏袒扼腕而进曰：“此臣之日夜切齿拊心也，乃今得闻教！”遂自刎。\n　　太子闻之，驰往，伏尸而哭，极哀。\n既已，不可奈何，乃遂盛樊於期之首，函封之。\n　　于是太子预求天下之利匕首，得赵人徐夫人之匕首，取之百金，使工以药淬之。\n以试人，血濡缕,人无不立死者。\n乃为装遣荆轲。\n　　燕国有勇士秦武阳，年十二，杀人，人不敢与忤视。\n乃令秦武阳为副。\n　　荆轲有所待，欲与俱，其人居远未来，而为留待。\n　　顷之未发，太子迟之。\n疑其有改悔，乃复请之曰：“日以尽矣，荆卿岂无意哉？丹请先遣秦武阳！”荆轲怒，叱太子曰：“今日往而不反者，竖子也！今提一匕首入不测之强秦，仆所以留者，待吾客与俱。\n今太子迟之，请辞决矣！”遂发。\n　　太子及宾客知其事者，皆白衣冠以送之。\n至易水上，既祖，取道。\n高渐离击筑，荆轲和而歌，为变徵之声，士皆垂泪涕泣。\n又前而为歌曰：“风萧萧兮易水寒，壮士一去兮不复还！”复为慷慨羽声，士皆瞋目，发尽上指冠。\n于是荆轲遂就车而去，终已不顾。\n　　既至秦，持千金之资币物，厚遗wèi秦王宠臣中庶子蒙嘉。\n　　嘉为先言于秦王曰：“燕王诚振怖大王之威，不敢兴兵以拒大王，愿举国为内臣。\n比诸侯之列，给贡职如郡县，而得奉守先王之宗庙。\n恐惧不敢自陈，谨斩樊於期头，及献燕之督亢之地图，函封，燕王拜送于庭，使使以闻大王。\n唯大王命之。\n”　　秦王闻之，大喜。\n乃朝服，设九宾，见燕使者咸阳宫。\n　　荆轲奉樊於期头函，而秦武阳奉地图匣，以次进。\n至陛下，秦武阳色变振恐，群臣怪之，荆轲顾笑武阳，前为谢曰：“北蛮夷之鄙人，未尝见天子，故振慑，愿大王少假借之，使毕使于前。\n”秦王谓轲曰：“起，取武阳所持图！”　　轲既取图奉之，发图，图穷而匕首见。\n因左手把秦王之袖，而右手持匕首揕之。\n未至身，秦王惊，自引而起，绝袖。\n拔剑，剑长，操其室。\n时恐急，剑坚，故不可立拔。\n　　荆轲逐秦王，秦王还柱而走。\n群臣惊愕，卒起不意，尽失其度。\n而秦法，群臣侍殿上者，不得持尺兵；诸郎中执兵，皆陈殿下，非有诏不得上。\n方急时，不及召下兵，以故荆轲逐秦王，而卒惶急无以击轲，而乃以手共搏之。\n　　是时，侍医夏无且以其所奉药囊提轲。\n秦王方还柱走，卒惶急不知所为。\n左右乃曰：“王负剑！王负剑！”遂拔以击荆轲，断其左股。\n荆轲废，乃引其匕首提秦王，不中，中柱。\n秦王复击轲，被八创。\n　　轲自知事不就，倚柱而笑，箕踞以骂曰：“事所以不成者，乃欲以生劫之，必得约契以报太子也。\n”　　左右既前，斩荆轲。\n秦王目眩良久。"},
{"title": "登幽州台歌", "author": "陈子昂", "dynasty": "唐代", "content": "前不见古人，后不见来者。\n念天地之悠悠，独怆然而涕下！"},
{"title": "潼关", "author": "谭嗣同", "dynasty": "近现代", "content": "终古高云簇此城，秋风吹散马蹄声。\n河流大野犹嫌束，山入潼关不解平。"},
{"title": "十一月四日风雨大作·其二", "author": "陆游", "dynasty": "宋代", "content": "僵卧孤村不自哀，尚思为国戍轮台。\n夜阑卧听风吹雨，铁马冰河入梦来。"},
{"title": "夜雨寄北", "author": "李商隐", "dynasty": "唐代", "content": "君问归期未有期，巴山夜雨涨秋池。\n何当共剪西窗烛，却话巴山夜雨时。"},
{"title": "秋词·其一", "author": "刘禹锡", "dynasty": "唐代", "content": "自古逢秋悲寂寥，我言秋日胜春朝。\n晴空一鹤排云上，便引诗情到碧霄。"},
{"title": "夜上受降城闻笛", "author": "李益", "dynasty": "唐代", "content": "回乐烽前沙似雪，受降城外月如霜。\n(回乐烽一作：回乐峰）不知何处吹芦管，一夜征人尽望乡。"},
{"title": "行军九日思长安故园", "author": "岑参", "dynasty": "唐代", "content": "强欲登高去，无人送酒来。\n遥怜故园菊，应傍战场开。"},
{"title": "江南逢李龟年", "author": "杜甫", "dynasty": "唐代", "content": "岐王宅里寻常见，崔九堂前几度闻。\n正是江南好风景，落花时节又逢君。"},
{"title": "峨眉山月歌", "author": "李白", "dynasty": "唐代", "content": "峨眉山月半轮秋，影入平羌江水流。\n夜发清溪向三峡，思君不见下渝州。"},
{"title": "狼", "author": "蒲松龄", "dynasty": "清代", "content": "一屠晚归，担中肉尽，止有剩骨。\n途中两狼，缀行甚远。\n　　屠惧，投以骨。\n一狼得骨止，一狼仍从。\n复投之，后狼止而前狼又至。\n骨已尽矣，而两狼之并驱如故。\n　　屠大窘，恐前后受其敌。\n顾野有麦场，场主积薪其中，苫蔽成丘。\n屠乃奔倚其下，弛担持刀。\n狼不敢前，眈眈相向。\n　　少时，一狼径去，其一犬坐于前。\n久之，目似瞑，意暇甚。\n屠暴起，以刀劈狼首，又数刀毙之。\n方欲行，转视积薪后，一狼洞其中，意将隧入以攻其后也。\n身已半入，止露尻尾。\n屠自后断其股，亦毙之。\n乃悟前狼假寐，盖以诱敌。\n　　狼亦黠矣，而顷刻两毙，禽兽之变诈几何哉？止增笑耳。"},
{"title": "诫子书", "author": "诸葛亮", "dynasty": "两汉", "content": "夫君子之行，静以修身，俭以养德。\n非淡泊无以明志，非宁静无以致远。\n夫学须静也，才须学也，非学无以广才，非志无以成学。\n淫慢则不能励精，险躁则不能治性。\n年与时驰，意与日去，遂成枯落，多不接世，悲守穷庐，将复何及！"},
{"title": "次北固山下", "author": "王湾", "dynasty": "唐代", "content": "客路青山外，行舟绿水前。\n潮平两岸阔，风正一帆悬。\n海日生残夜，江春入旧年。\n乡书何处达？归雁洛阳边。"},
{"title": "天净沙·秋思", "author": "马致远", "dynasty": "元代", "content": "枯藤老树昏鸦，小桥流水人家，古道西风瘦马。\n夕阳西下，断肠人在天涯。"},
{"title": "观沧海", "author": "曹操", "dynasty": "两汉", "content": "东临碣石，以观沧海。\n水何澹澹，山岛竦峙。\n树木丛生，百草丰茂。\n秋风萧瑟，洪波涌起。\n日月之行，若出其中；星汉灿烂，若出其里。\n幸甚至哉，歌以咏志。"},
{"title": "逍遥游(节选)", "author": "庄周", "dynasty": "先秦", "content": "北冥有鱼，其名为鲲。\n鲲之大，不知其几千里也。\n化而为鸟，其名为鹏。\n鹏之背，不知其几千里也，怒而飞，其翼若垂天之云。\n是鸟也，海运则将徙于南冥。\n南冥者，天池也。\n《齐谐》者，志怪者也。\n《谐》之言曰：“鹏之徙于南冥也，水击三千里，抟扶摇而上者九万里，去以六月息者也。\n”野马也，尘埃也，生物之以息相吹也。\n天之苍苍，其正色邪？其远而无所至极邪？其视下也，亦若是则已矣。\n且夫水之积也不厚，则其负大舟也无力。\n覆杯水于坳堂之上，则芥为之舟；置杯焉则胶，水浅而舟大也。\n风之积也不厚，则其负大翼也无力。\n故九万里，则风斯在下矣，而后乃今培风；背负青天而莫之夭阏者，而后乃今将图南。\n　　蜩与学鸠笑之曰：“我决起而飞，抢榆枋而止，时则不至，而控于地而已矣，奚以之九万里而南为？”适莽苍者，三餐而反，腹犹果然；适百里者，宿舂粮，适千里者，三月聚粮。\n之二虫又何知？　　小知不及大知，小年不及大年。\n奚以知其然也？朝菌不知晦朔，蟪蛄不知春秋，此小年也。\n楚之南有冥灵者，以五百岁为春，五百岁为秋。\n上古有大椿者，以八千岁为春，八千岁为秋。\n此大年也。\n而彭祖乃今以久特闻，众人匹之。\n不亦悲乎！　　汤之问棘也是已：“穷发之北，有冥海者，天池也。\n有鱼焉，其广数千里，未有知其修者，其名为鲲。\n有鸟焉，其名为鹏。\n背若泰山，翼若垂天之云。\n抟扶摇羊角而上者九万里，绝云气，负青天，然后图南，且适南冥也。\n斥鷃笑之曰：‘彼且奚适也？我腾跃而上，不过数仞而下，翱翔蓬蒿之间，此亦飞之至也。\n而彼且奚适也？’”此小大之辩也。\n　　故夫知效一官，行比一乡，德合一君，而征一国者，其自视也，亦若此矣。\n而宋荣子犹然笑之。\n且举世誉之而不加劝，举世非之而不加沮，定乎内外之分，辩乎荣辱之境，斯已矣。\n彼其于世，未数数然也。\n虽然，犹有未树也。\n夫列子御风而行，泠然善也。\n旬有五日而后反。\n彼于致福者，未数数然也。\n此虽免乎行，犹有所待者也。\n若夫乘天地之正，而御六气之辩，以游无穷者，彼且恶乎待哉？故曰：至人无己，神人无功，圣人无名。"},
{"title": "劝学", "author": "荀子", "dynasty": "先秦", "content": "君子曰：学不可以已。\n　　青，取之于蓝，而青于蓝；冰，水为之，而寒于水。\n木直中绳，輮以为轮，其曲中规。\n虽有槁暴，不复挺者，輮使之然也。\n故木受绳则直，金就砺则利，君子博学而日参省乎己，则知明而行无过矣。\n　　故不登高山，不知天之高也；不临深溪，不知地之厚也；不闻先王之遗言，不知学问之大也。\n干、越、夷、貉之子，生而同声，长而异俗，教使之然也。\n诗曰：“嗟尔君子，无恒安息。\n靖共尔位，好是正直。\n神之听之，介尔景福。\n”神莫大于化道，福莫长于无祸。\n　　吾尝终日而思矣，不如须臾之所学也；吾尝跂而望矣，不如登高之博见也。\n登高而招，臂非加长也，而见者远；顺风而呼，声非加疾也，而闻者彰。\n假舆马者，非利足也，而致千里；假舟楫者，非能水也，而绝江河。\n君子生非异也，善假于物也。\n　　南方有鸟焉，名曰蒙鸠，以羽为巢，而编之以发，系之苇苕，风至苕折，卵破子死。\n巢非不完也，所系者然也。\n西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。\n蓬生麻中，不扶而直；白沙在涅，与之俱黑。\n兰槐之根是为芷，其渐之滫，君子不近，庶人不服。\n其质非不美也，所渐者然也。\n故君子居必择乡，游必就士，所以防邪辟而近中正也。\n　　物类之起，必有所始。\n荣辱之来，必象其德。\n肉腐出虫，鱼枯生蠹。\n怠慢忘身，祸灾乃作。\n强自取柱，柔自取束。\n邪秽在身，怨之所构。\n施薪若一，火就燥也，平地若一，水就湿也。\n草木畴生，禽兽群焉，物各从其类也。\n是故质的张，而弓矢至焉；林木茂，而斧斤至焉；树成荫，而众鸟息焉。\n醯酸，而蚋聚焉。\n故言有招祸也，行有招辱也，君子慎其所立乎！　　积土成山，风雨兴焉；积水成渊，蛟龙生焉；积善成德，而神明自得，圣心备焉。\n故不积跬步，无以至千里；不积小流，无以成江海。\n骐骥一跃，不能十步；驽马十驾，功在不舍。\n锲而舍之，朽木不折；锲而不舍，金石可镂。\n蚓无爪牙之利，筋骨之强，上食埃土，下饮黄泉，用心一也。\n蟹六跪而二螯，非蛇鳝之穴无可寄托者，用心躁也。\n　　是故无冥冥之志者，无昭昭之明；无惛惛之事者，无赫赫之功。\n行衢道者不至，事两君者不容。\n目不能两视而明，耳不能两听而聪。\n螣蛇无足而飞，鼫鼠五技而穷。\n《诗》曰：“尸鸠在桑，其子七兮。\n淑人君子，其仪一兮。\n其仪一兮，心如结兮！”故君子结于一也。\n　　昔者瓠巴鼓瑟，而流鱼出听；伯牙鼓琴，而六马仰秣。\n故声无小而不闻，行无隐而不形。\n玉在山而草木润，渊生珠而崖不枯。\n为善不积邪？安有不闻者乎？　　学恶乎始？恶乎终？曰：其数则始乎诵经，终乎读礼；其义则始乎为士，终乎为圣人，真积力久则入，学至乎没而后止也。\n故学数有终，若其义则不可须臾舍也。\n为之，人也；舍之，禽兽也。\n故书者，政事之纪也；诗者，中声之所止也；礼者，法之大分，类之纲纪也。\n故学至乎礼而止矣。\n夫是之谓道德之极。\n礼之敬文也，乐之中和也，诗书之博也，春秋之微也，在天地之间者毕矣。\n君子之学也，入乎耳，着乎心，布乎四体，形乎动静。\n端而言，蝡而动，一可以为法则。\n小人之学也，入乎耳，出乎口；口耳之间，则四寸耳，曷足以美七尺之躯哉！古之学者为己，今之学者为人。\n君子之学也，以美其身；小人之学也，以为禽犊。\n故不问而告谓之傲，问一而告二谓之囋。\n傲、非也，囋、非也；君子如向矣。\n　　学莫便乎近其人。\n礼乐法而不说，诗书故而不切，春秋约而不速。\n方其人之习君子之说，则尊以遍矣，周于世矣。\n故曰：学莫便乎近其人。\n　　学之经莫速乎好其人，隆礼次之。\n上不能好其人，下不能隆礼，安特将学杂识志，顺诗书而已耳。\n则末世穷年，不免为陋儒而已。\n将原先王，本仁义，则礼正其经纬蹊径也。\n若挈裘领，诎五指而顿之，顺者不可胜数也。\n不道礼宪，以诗书为之，譬之犹以指测河也，以戈舂黍也，以锥餐壶也，不可以得之矣。\n故隆礼，虽未明，法士也；不隆礼，虽察辩，散儒也。\n　　问楛者，勿告也；告楛者，勿问也；说楛者，勿听也。\n有争气者，勿与辩也。\n故必由其道至，然后接之；非其道则避之。\n故礼恭，而后可与言道之方；辞顺，而后可与言道之理；色从而后可与言道之致。\n故未可与言而言，谓之傲；可与言而不言，谓之隐；不观气色而言，谓瞽。\n故君子不傲、不隐、不瞽，谨顺其身。\n诗曰：“彼交匪纾，天子所予。\n”此之谓也。\n　　百发失一，不足谓善射；千里蹞步不至，不足谓善御；伦类不通，仁义不一，不足谓善学。\n学也者，固学一之也。\n一出焉，一入焉，涂巷之人也；其善者少，不善者多，桀纣盗跖也；全之尽之，然后学者也。\n　　君子知夫不全不粹之不足以为美也，故诵数以贯之，思索以通之，为其人以处之，除其害者以持养之。\n使目非是无欲见也，使耳非是无欲闻也，使口非是无欲言也，使心非是无欲虑也。\n及至其致好之也，目好之五色，耳好之五声，口好之五味，心利之有天下。\n是故权利不能倾也，群众不能移也，天下不能荡也。\n生乎由是，死乎由是，夫是之谓德操。\n德操然后能定，能定然后能应。\n能定能应，夫是之谓成人。\n天见其明，地见其光，君子贵其全也。"},
{"title": "大风歌", "author": "刘邦", "dynasty": "两汉", "content": "大风起兮云飞扬，威加海内兮归故乡，安得猛士兮守四方！"},
{"title": "闻王昌龄左迁龙标遥有此寄", "author": "李白", "dynasty": "唐代", "content": "杨花落尽子规啼，闻道龙标过五溪。\n我寄愁心与明月，随君直到夜郎西。"},
{"title": "鸿门宴", "author": "司马迁", "dynasty": "两汉", "content": "沛公军霸上，未得与项羽相见。\n沛公左司马曹无伤使人言于项羽曰：“沛公欲王关中，使子婴为相，珍宝尽有之。\n”项羽大怒曰：“旦日飨士卒，为击破沛公军！”当是时，项羽兵四十万，在新丰鸿门；沛公兵十万，在霸上。\n范增说项羽曰：“沛公居山东时，贪于财货，好美姬。\n今入关，财物无所取，妇女无所幸，此其志不在小。\n吾令人望其气，皆为龙虎，成五采，此天子气也。\n急击勿失！”　　楚左尹项伯者，项羽季父也，素善留侯张良。\n张良是时从沛公，项伯乃夜驰之沛公军，私见张良，具告以事，欲呼张良与俱去，曰：“毋从俱死也。\n”张良曰：“臣为韩王送沛公，沛公今事有急，亡去不义，不可不语。\n”良乃入，具告沛公。\n沛公大惊，曰：“为之奈何？”张良曰：“谁为大王为此计者？”曰：“鲰生说我曰：‘距关，毋内诸侯，秦地可尽王也。\n’故听之。\n”良曰：“料大王士卒足以当项王乎？”沛公默然，曰：“固不如也。\n且为之奈何？”张良曰：“请往谓项伯，言沛公不敢背项王也。\n”沛公曰：“君安与项伯有故？”张良曰：“秦时与臣游，项伯杀人，臣活之。\n今事有急，故幸来告良。\n”沛公曰：“孰与君少长？”良曰：“长于臣。\n”沛公曰：“君为我呼入，吾得兄事之。\n”张良出，要项伯。\n项伯即入见沛公。\n沛公奉卮酒为寿，约为婚姻，曰：“吾入关，秋毫不敢有所近，籍吏民，封府库，而待将军。\n所以遣将守关者，备他盗之出入与非常也。\n日夜望将军至，岂敢反乎！愿伯具言臣之不敢倍德也。\n”项伯许诺，谓沛公曰：“旦日不可不蚤自来谢项王。\n”沛公曰：“诺。\n”于是项伯复夜去，至军中，具以沛公言报项王，因言曰：“沛公不先破关中，公岂敢入乎？今人有大功而击之，不义也。\n不如因善遇之。\n”项王许诺。\n　　沛公旦日从百余骑来见项王，至鸿门，谢曰：“臣与将军戮力而攻秦，将军战河北，臣战河南，然不自意能先入关破秦，得复见将军于此。\n今者有小人之言，令将军与臣有郤。\n”项王曰：“此沛公左司马曹无伤言之。\n不然，籍何以至此？”项王即日因留沛公与饮。\n项王、项伯东向坐，亚父南向坐，——亚父者，范增也；沛公北向坐；张良西向侍。\n范增数目项王，举所佩玉玦以示之者三，项王默然不应。\n范增起，出，召项庄，谓曰：“君王为人不忍。\n若入前为寿，寿毕，请以剑舞，因击沛公于坐，杀之。\n不者，若属皆且为所虏。\n”庄则入为寿。\n寿毕，曰：“君王与沛公饮，军中无以为乐，请以剑舞。\n”项王曰：“诺。\n”项庄拔剑起舞，项伯亦拔剑起舞，常以身翼蔽沛公，庄不得击。\n　　于是张良至军门见樊哙。\n樊哙曰：“今日之事何如？”良曰：“甚急！今者项庄拔剑舞，其意常在沛公也。\n”哙曰：“此迫矣！臣请入，与之同命。\n”哙即带剑拥盾入军门。\n交戟之卫士欲止不内，樊哙侧其盾以撞，卫士仆地，哙遂入，披帷西向立，瞋目视项王，头发上指，目眦尽裂。\n项王按剑而跽曰：“客何为者？”张良曰：“沛公之参乘樊哙者也。\n”项王曰：“壮士！赐之卮酒。\n”则与斗卮酒。\n哙拜谢，起，立而饮之。\n项王曰：“赐之彘肩。\n”则与一生彘肩。\n樊哙覆其盾于地，加彘肩上，拔剑切而啖之。\n项王曰：“壮士！能复饮乎？”樊哙曰：“臣死且不避，卮酒安足辞！夫秦王有虎狼之心，杀人如不能举，刑人如恐不胜，天下皆叛之。\n怀王与诸将约曰：‘先破秦入咸阳者王之。\n’今沛公先破秦入咸阳，毫毛不敢有所近，封闭宫室，还军霸上，以待大王来。\n故遣将守关者，备他盗出入与非常也。\n劳苦而功高如此，未有封侯之赏，而听细说，欲诛有功之人，此亡秦之续耳。\n窃为大王不取也！”项王未有以应，曰：“坐。\n”樊哙从良坐。\n坐须臾，沛公起如厕，因招樊哙出。\n　　沛公已出，项王使都尉陈平召沛公。\n沛公曰：“今者出，未辞也，为之奈何？”樊哙曰：“大行不顾细谨，大礼不辞小让。\n如今人方为刀俎，我为鱼肉，何辞为？”于是遂去。\n乃令张良留谢。\n良问曰：“大王来何操？”曰：“我持白璧一双，欲献项王，玉斗一双，欲与亚父。\n会其怒，不敢献。\n公为我献之。\n”张良曰：“谨诺。\n”当是时，项王军在鸿门下，沛公军在霸上，相去四十里。\n沛公则置车骑，脱身独骑，与樊哙、夏侯婴、靳强、纪信等四人持剑盾步走，从郦山下，道芷阳间行。\n沛公谓张良曰：“从此道至吾军，不过二十里耳。\n度我至军中，公乃入。\n”　　沛公已去，间至军中。\n张良入谢，曰：“沛公不胜杯杓，不能辞。\n谨使臣良奉白璧一双，再拜献大王足下，玉斗一双，再拜奉大将军足下。\n”项王曰：“沛公安在？”良曰：“闻大王有意督过之，脱身独去，已至军矣。\n”项王则受璧，置之坐上。\n亚父受玉斗，置之地，拔剑撞而破之，曰：“唉！竖子不足与谋。\n夺项王天下者必沛公也。\n吾属今为之虏矣！”　　沛公至军，立诛杀曹无伤。"},
{"title": "硕鼠", "author": "佚名", "dynasty": "先秦", "content": "硕鼠硕鼠，无食我黍！三岁贯女，莫我肯顾。\n逝将去女，适彼乐土。\n乐土乐土，爰得我所。\n硕鼠硕鼠，无食我麦！三岁贯女，莫我肯德。\n逝将去女，适彼乐国。\n乐国乐国，爰得我直。\n硕鼠硕鼠，无食我苗！三岁贯女，莫我肯劳。\n逝将去女，适彼乐郊。\n乐郊乐郊，谁之永号？"},
{"title": "赋得北方有佳人", "author": "徐惠", "dynasty": "唐代", "content": "由来称独立，本自号倾城。\n柳叶眉间发，桃花脸上生。\n腕摇金钏响，步转玉环鸣。\n纤腰宜宝袜，红衫艳织成。\n悬知一顾重，别觉舞腰轻。"},
{"title": "垓下歌", "author": "项羽", "dynasty": "先秦", "content": "力拔山兮气盖世。\n时不利兮骓不逝。\n骓不逝兮可奈何！虞兮虞兮奈若何！"},
{"title": "河广", "author": "佚名", "dynasty": "先秦", "content": "谁谓河广？一苇杭之。\n谁谓宋远？跂予望之。\n谁谓河广？曾不容刀。\n谁谓宋远？曾不崇朝。"},
{"title": "秋风辞", "author": "刘彻", "dynasty": "两汉", "content": "秋风起兮白云飞，草木黄落兮雁南归。\n兰有秀兮菊有芳，怀佳人兮不能忘。\n泛楼船兮济汾河，横中流兮扬素波。\n箫鼓鸣兮发棹歌，欢乐极兮哀情多。\n少壮几时兮奈老何！"},
{"title": "蒹葭", "author": "佚名", "dynasty": "先秦", "content": "蒹葭苍苍，白露为霜。\n所谓伊人，在水一方。\n溯洄从之，道阻且长。\n溯游从之，宛在水中央。\n蒹葭萋萋，白露未晞。\n所谓伊人，在水之湄。\n溯洄从之，道阻且跻。\n溯游从之，宛在水中坻。\n蒹葭采采，白露未已。\n所谓伊人，在水之涘。\n溯洄从之，道阻且右。\n溯游从之，宛在水中沚。"},
{"title": "相鼠", "author": "佚名", "dynasty": "先秦", "content": "相鼠有皮，人而无仪！人而无仪，不死何为？相鼠有齿，人而无止！人而无止，不死何俟？相鼠有体，人而无礼！人而无礼，胡不遄死？"},
{"title": "桃夭", "author": "佚名", "dynasty": "先秦", "content": "桃之夭夭，灼灼其华。\n之子于归，宜其室家。\n桃之夭夭，有蕡其实。\n之子于归，宜其家室。\n桃之夭夭，其叶蓁蓁。\n之子于归，宜其家人。"},
{"title": "关雎", "author": "佚名", "dynasty": "先秦", "content": "关关雎鸠，在河之洲。\n窈窕淑女，君子好逑。\n参差荇菜，左右流之。\n窈窕淑女，寤寐求之。\n求之不得，寤寐思服。\n悠哉悠哉，辗转反侧。\n参差荇菜，左右采之。\n窈窕淑女，琴瑟友之。\n参差荇菜，左右芼之。\n窈窕淑女，钟鼓乐之。"},
{"title": "击壤歌", "author": "佚名", "dynasty": "先秦", "content": "日出而作，日入而息。\n凿井而饮，耕田而食。\n帝力于我何有哉！"},
{"title": "客从远方来", "author": "佚名", "dynasty": "两汉", "content": "客从远方来，遗我一端绮。\n相去万余里，故人心尚尔。\n文采双鸳鸯，裁为合欢被。\n著以长相思，缘以结不解。\n以胶投漆中，谁能别离此？"},
{"title": "孟冬寒气至", "author": "佚名", "dynasty": "两汉", "content": "孟冬寒气至，北风何惨栗。\n愁多知夜长，仰观众星列。\n三五明月满，四五蟾兔缺。\n客从远方来，遗我一书札。\n上言长相思，下言久离别。\n置书怀袖中，三岁字不灭。\n一心抱区区，惧君不识察。"},
{"title": "木瓜", "author": "佚名", "dynasty": "先秦", "content": "投我以木瓜，报之以琼琚。\n匪报也，永以为好也！投我以木桃，报之以琼瑶。\n匪报也，永以为好也！投我以木李，报之以琼玖。\n匪报也，永以为好也！"},
{"title": "生年不满百", "author": "佚名", "dynasty": "两汉", "content": "生年不满百，常怀千岁忧。\n昼短苦夜长，何不秉烛游！为乐当及时，何能待来兹？愚者爱惜费，但为后世嗤。\n仙人王子乔，难可与等期。"},
{"title": "明月皎夜光", "author": "佚名", "dynasty": "两汉", "content": "明月皎夜光，促织鸣东壁。\n玉衡指孟冬，众星何历历。\n白露沾野草，时节忽复易。\n秋蝉鸣树间，玄鸟逝安适。\n昔我同门友，高举振六翮。\n不念携手好，弃我如遗迹。\n南箕北有斗，牵牛不负轭。\n良无盘石固，虚名复何益？"},
{"title": "去者日以疏", "author": "佚名", "dynasty": "两汉", "content": "去者日以疏，来者日以亲。\n出郭门直视，但见丘与坟。\n古墓犁为田，松柏摧为薪。\n白杨多悲风，萧萧愁杀人。\n思还故里闾，欲归道无因。"},
{"title": "驱车上东门", "author": "佚名", "dynasty": "两汉", "content": "驱车上东门，遥望郭北墓。\n白杨何萧萧，松柏夹广路。\n下有陈死人，杳杳即长暮。\n潜寐黄泉下，千载永不寤。\n浩浩阴阳移，年命如朝露。\n人生忽如寄，寿无金石固。\n万岁更相迭，贤圣莫能度。\n服食求神仙，多为药所误。\n不如饮美酒，被服纨与素。"},
{"title": "东城高且长", "author": "佚名", "dynasty": "两汉", "content": "东城高且长，逶迤自相属。\n回风动地起，秋草萋已绿。\n四时更变化，岁暮一何速！晨风怀苦心，蟋蟀伤局促。\n荡涤放情志，何为自结束！燕赵多佳人，美者颜如玉。\n被服罗裳衣，当户理清曲。\n音响一何悲！弦急知柱促。\n驰情整中带，沉吟聊踯躅。\n思为双飞燕，衔泥巢君屋。"},
{"title": "伐檀", "author": "佚名", "dynasty": "先秦", "content": "坎坎伐檀兮，寘之河之干兮。\n河水清且涟猗。\n不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！坎坎伐辐兮，寘之河之侧兮。\n河水清且直猗。\n不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！坎坎伐轮兮，寘之河之漘兮。\n河水清且沦猗。\n不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！"},
{"title": "回车驾言迈", "author": "佚名", "dynasty": "两汉", "content": "回车驾言迈，悠悠涉长道。\n四顾何茫茫，东风摇百草。\n所遇无故物，焉得不速老。\n盛衰各有时，立身苦不早。\n人生非金石，岂能长寿考？奄忽随物化，荣名以为宝。"},
{"title": "庭中有奇树", "author": "佚名", "dynasty": "两汉", "content": "庭中有奇树，绿叶发华滋。\n攀条折其荣，将以遗所思。\n馨香盈怀袖，路远莫致之。\n此物何足贵？但感别经时。"},
{"title": "凛凛岁云暮", "author": "佚名", "dynasty": "两汉", "content": "凛凛岁云暮，蝼蛄夕鸣悲。\n凉风率已厉，游子寒无衣。\n锦衾遗洛浦，同袍与我违。\n独宿累长夜，梦想见容辉。\n良人惟古欢，枉驾惠前绥。\n愿得常巧笑，携手同车归。\n既来不须臾，又不处重闱。\n亮无晨风翼，焉能凌风飞？眄睐以适意，引领遥相睎。\n徙倚怀感伤，垂涕沾双扉。"},
{"title": "涉江采芙蓉", "author": "佚名", "dynasty": "两汉", "content": "涉江采芙蓉，兰泽多芳草。\n采之欲遗谁，所思在远道。\n还顾望旧乡，长路漫浩浩。\n同心而离居，忧伤以终老。"},
{"title": "西北有高楼", "author": "佚名", "dynasty": "两汉", "content": "西北有高楼，上与浮云齐。\n交疏结绮窗，阿阁三重阶。\n上有弦歌声，音响一何悲！谁能为此曲，无乃杞梁妻。\n清商随风发，中曲正徘徊。\n一弹再三叹，慷慨有余哀。\n不惜歌者苦，但伤知音稀。\n愿为双鸿鹄，奋翅起高飞。"},
{"title": "青青陵上柏", "author": "佚名", "dynasty": "两汉", "content": "青青陵上柏，磊磊涧中石。\n人生天地间，忽如远行客。\n斗酒相娱乐，聊厚不为薄。\n驱车策驽马，游戏宛与洛。\n洛中何郁郁，冠带自相索。\n长衢罗夹巷，王侯多第宅。\n两宫遥相望，双阙百余尺。\n极宴娱心意，戚戚何所迫？"},
{"title": "荆轲歌 / 渡易水歌", "author": "佚名", "dynasty": "先秦", "content": "风萧萧兮易水寒，壮士一去兮不复还。\n探虎穴兮入蛟宫，仰天呼气兮成白虹。"},
{"title": "采薇", "author": "佚名", "dynasty": "先秦", "content": "采薇采薇，薇亦作止。\n曰归曰归，岁亦莫止。\n靡室靡家，猃狁之故。\n不遑启居，猃狁之故。\n采薇采薇，薇亦柔止。\n曰归曰归，心亦忧止。\n忧心烈烈，载饥载渴。\n我戍未定，靡使归聘。\n采薇采薇，薇亦刚止。\n曰归曰归，岁亦阳止。\n王事靡盬，不遑启处。\n忧心孔疚，我行不来！彼尔维何？维常之华。\n彼路斯何？君子之车。\n戎车既驾，四牡业业。\n岂敢定居？一月三捷。\n驾彼四牡，四牡骙骙。\n君子所依，小人所腓。\n四牡翼翼，象弭鱼服。\n岂不日戒？猃狁孔棘！昔我往矣，杨柳依依。\n今我来思，雨雪霏霏。\n行道迟迟，载渴载饥。\n我心伤悲，莫知我哀！"},
{"title": "冉冉孤生竹", "author": "佚名", "dynasty": "两汉", "content": "冉冉孤生竹，结根泰山阿。\n与君为新婚，菟丝附女萝。\n菟丝生有时，夫妇会有宜。\n千里远结婚，悠悠隔山陂。\n思君令人老，轩车来何迟！伤彼蕙兰花，含英扬光辉。\n过时而不采，将随秋草萎。\n君亮执高节，贱妾亦何为！"},
{"title": "青青河畔草", "author": "佚名", "dynasty": "两汉", "content": "青青河畔草，郁郁园中柳。\n盈盈楼上女，皎皎当窗牖。\n娥娥红粉妆，纤纤出素手。\n昔为倡家女，今为荡子妇。\n荡子行不归，空床难独守。"},
{"title": "行行重行行", "author": "佚名", "dynasty": "两汉", "content": "行行重行行，与君生别离。\n相去万余里，各在天一涯。\n道路阻且长，会面安可知？胡马依北风，越鸟巢南枝。\n相去日已远，衣带日已缓。\n浮云蔽白日，游子不顾反。\n思君令人老，岁月忽已晚。\n弃捐勿复道，努力加餐饭。"},
{"title": "阮郎归·绍兴乙卯大雪行鄱阳道中", "author": "向子諲", "dynasty": "宋代", "content": "江南江北雪漫漫，遥知易水寒。\n同云深处望三关，断肠山又山。\n天可老，海能翻，消除此恨难。\n频闻遣使问平安，几时鸾辂还？"},
{"title": "西江月·携手看花深径", "author": "贺铸", "dynasty": "宋代", "content": "携手看花深径，扶肩待月斜廊。\n临分少伫已伥伥，此段不堪回想。\n欲寄书如天远，难销夜似年长。\n小窗风雨碎人肠，更在孤舟枕上。"},
{"title": "水调歌头·江上春山远", "author": "葛长庚", "dynasty": "宋代", "content": "江上春山远，山下暮云长。\n相留相送，时见双燕语风樯。\n满目飞花万点，回首故人千里，把酒沃愁肠。\n回雁峰前路，烟树正苍苍。\n漏声残，灯焰短，马蹄香。\n浮云飞絮，一身将影向潇湘。\n多少风前月下，迤逦天涯海角，魂梦亦凄凉。\n又是春将暮，无语对斜阳。"},
{"title": "忆秦娥·用太白韵", "author": "李之仪", "dynasty": "宋代", "content": "清溪咽。\n霜风洗出山头月。\n山头月。\n迎得云归，还送云别。\n不知今是何时节。\n凌歊望断音尘绝。\n音尘绝。\n帆来帆去，天际双阙。"},
{"title": "少年游·朝云漠漠散轻丝", "author": "周邦彦", "dynasty": "宋代", "content": "朝云漠漠散轻丝。\n楼阁淡春姿。\n柳泣花啼，九街泥重，门外燕飞迟。\n而今丽日明金屋，春色在桃枝。\n不似当时，小桥冲雨，幽恨两人知。"},
{"title": "临江仙·忆昔西池池上饮", "author": "晁冲之", "dynasty": "宋代", "content": "忆昔西池池上饮，年年多少欢娱。\n别来不寄一行书。\n寻常相见了，犹道不如初。\n安稳锦衾今夜梦，月明好渡江湖。\n相思休问定何如。\n情知春去后，管得落花无。"},
{"title": "江梅引·人间离别易多时", "author": "姜夔", "dynasty": "宋代", "content": "丙辰之冬，予留梁溪，将诣淮南不得，因梦思以述志。\n人间离别易多时。\n见梅枝，忽相思。\n几度小窗幽梦手同携。\n今夜梦中无觅处，漫徘徊，寒侵被，尚未知。\n湿红恨墨浅封题。\n宝筝空，无雁飞。\n俊游巷陌，算空有、古木斜晖。\n旧约扁舟，心事已成非。\n歌罢淮南春草赋，又萋萋。\n漂零客，泪满衣。"},
{"title": "浣溪沙·髻子伤春慵更梳", "author": "李清照", "dynasty": "宋代", "content": "髻子伤春慵更梳。\n晚风庭院落梅初。\n淡云来往月疏疏。\n玉鸭熏炉闲瑞脑，朱樱斗帐掩流苏。\n通犀还解辟寒无。"},
{"title": "望江南·江南月", "author": "王琪", "dynasty": "宋代", "content": "江南月，清夜满西楼。\n云落开时冰吐鉴，浪花深处玉沉钩。\n圆缺几时休。\n星汉迥，风露入新秋。\n丹桂不知摇落恨，素娥应信别离愁。\n天上共悠悠。"},
{"title": "水调歌头·把酒对斜日", "author": "杨炎正", "dynasty": "宋代", "content": "把酒对斜日，无语问西风。\n胭脂何事，都做颜色染芙蓉。\n放眼暮江千顷，中有离愁万斛，无处落征鸿。\n天在阑干角，人倚醉醒中。\n千万里，江南北，浙西东。\n吾生如寄，尚想三径菊花丛。\n谁是中州豪杰，借我五湖舟楫，去作钓鱼翁。\n故国且回首，此意莫匆匆。"},
{"title": "无衣", "author": "佚名", "dynasty": "先秦", "content": "岂曰无衣？七兮。\n不如子之衣，安且吉兮。\n岂曰无衣？六兮。\n不如子之衣，安且燠兮。"},
{"title": "撼庭秋·别来音信千里", "author": "晏殊", "dynasty": "宋代", "content": "别来音信千里，恨此情难寄。\n碧纱秋月，梧桐夜雨，几回无寐。\n楼高目断，天遥云黯，只堪憔悴。\n念兰堂红烛，心长焰短，向人垂泪。"},
{"title": "子夜歌·三更月", "author": "贺铸", "dynasty": "宋代", "content": "三更月，中庭恰照梨花雪。\n梨花雪，不胜凄断，杜鹃啼血。\n王孙何许音尘绝，柔桑陌上吞声别。\n吞声别，陇头流水，替人呜咽。"},
{"title": "望江南·三月暮", "author": "吴文英", "dynasty": "宋代", "content": "三月暮，花落更情浓。\n人去秋千闲挂月，马停杨柳倦嘶风。\n堤畔画船空。\n恹恹醉，长日小帘栊。\n宿燕夜归银烛外，啼莺声在绿阴中。\n无处觅残红。"},
{"title": "霜天晓角·梅", "author": "范成大", "dynasty": "宋代", "content": "晚晴风歇。\n一夜春威折。\n脉脉花疏天淡，云来去、数枝雪。\n胜绝。\n愁亦绝。\n此情谁共说。\n惟有两行低雁，知人倚、画楼月。"},
{"title": "谢池春·残寒销尽", "author": "李之仪", "dynasty": "宋代", "content": "残寒销尽，疏雨过，清明后。\n花径敛余红，风沼萦新皱。\n乳燕穿庭户，飞絮沾襟袖。\n正佳时，仍晚昼。\n著人滋味，真个浓如酒。\n频移带眼，空只恁、厌厌瘦。\n不见又思量，见了还依旧。\n为问频相见，何似长相守？天不老，人未偶。\n且将此恨，分付庭前柳。"},
{"title": "浣溪沙·霜日明霄水蘸空", "author": "张孝祥", "dynasty": "宋代", "content": "霜日明霄水蘸空。\n鸣鞘声里绣旗红。\n淡烟衰草有无中。\n万里中原烽火北，一尊浊酒戍楼东。\n酒阑挥泪向悲风。"},
{"title": "后庭花·一春不识西湖面", "author": "许棐", "dynasty": "宋代", "content": "一春不识西湖面。\n翠羞红倦。\n雨窗和泪摇湘管。\n意长笺短。\n知心惟有雕梁燕。\n自来相伴。\n东风不管琵琶怨。\n落花吹遍。"},
{"title": "明月何皎皎", "author": "佚名", "dynasty": "两汉", "content": "明月何皎皎，照我罗床帏。\n忧愁不能寐，揽衣起徘徊。\n客行虽云乐，不如早旋归。\n出户独彷徨，愁思当告谁！引领还入房，泪下沾裳衣。"},
{"title": "减字木兰花·淮山隐隐", "author": "淮上女", "dynasty": "宋代", "content": "淮山隐隐，千里云峰千里恨。\n淮水悠悠，万顷烟波万顷愁。\n山长水远，遮断行人东望眼。\n恨旧愁新，有泪无言对晚春。"},
{"title": "踏莎行·情似游丝", "author": "周紫芝", "dynasty": "宋代", "content": "情似游丝，人如飞絮。\n泪珠阁定空相觑。\n一溪烟柳万丝垂，无因系得兰舟住。\n雁过斜阳，草迷烟渚。\n如今已是愁无数。\n明朝且做莫思量，如何过得今宵去。"},
{"title": "减字木兰花·春月", "author": "苏轼", "dynasty": "宋代", "content": "二月十五夜，与赵德麟小酌聚星堂春庭月午，摇荡香醪光欲舞。\n步转回廊，半落梅花婉娩香。\n轻云薄雾，总是少年行乐处。\n不似秋光，只与离人照断肠。"},
{"title": "鹧鸪天·枝上流莺和泪闻", "author": "秦观", "dynasty": "宋代", "content": "枝上流莺和泪闻，新啼痕间旧啼痕。\n一春鱼鸟无消息，千里关山劳梦魂。\n无一语，对芳尊。\n安排肠断到黄昏。\n甫能炙得灯儿了，雨打梨花深闭门。"},
{"title": "蝶恋花·欲减罗衣寒未去", "author": "赵令畤", "dynasty": "宋代", "content": "欲减罗衣寒未去，不卷珠帘，人在深深处。\n红杏枝头花几许？啼痕止恨清明雨。\n尽日沉烟香一缕，宿酒醒迟，恼破春情绪。\n飞燕又将归信误，小屏风上西江路。"},
{"title": "夜半乐·冻云黯淡天气", "author": "柳永", "dynasty": "宋代", "content": "冻云黯淡天气，扁舟一叶，乘兴离江渚。\n渡万壑千岩，越溪深处。\n怒涛渐息，樵风乍起，更闻商旅相呼。\n片帆高举。\n泛画鹢、翩翩过南浦。\n望中酒旆闪闪，一簇烟村，数行霜树。\n残日下，渔人鸣榔归去。\n败荷零落，衰杨掩映，岸边两两三三，浣沙游女。\n避行客、含羞笑相语。\n到此因念，绣阁轻抛，浪萍难驻。\n叹后约丁宁竟何据。\n惨离怀，空恨岁晚归期阻。\n凝泪眼、杳杳神京路。\n断鸿声远长天暮。"},
{"title": "解连环·孤雁", "author": "张炎", "dynasty": "宋代", "content": "楚江空晚。\n怅离群万里，恍然惊散。\n自顾影、欲下寒塘，正沙净草枯，水平天远。\n写不成书，只寄得、相思一点。\n料因循误了，残毡拥雪，故人心眼。\n谁怜旅愁荏苒。\n谩长门夜悄，锦筝弹怨。\n想伴侣、犹宿芦花，也曾念春前，去程应转。\n暮雨相呼，怕蓦地、玉关重见。\n未羞他、双燕归来，画帘半卷。"},
{"title": "卜算子·兰", "author": "曹组", "dynasty": "宋代", "content": "松竹翠萝寒，迟日江山暮。\n幽径无人独自芳，此恨凭谁诉。\n似共梅花语。\n尚有寻芳侣。\n着意闻时不肯香，香在无心处。"},
{"title": "祝英台近·晚春", "author": "辛弃疾", "dynasty": "宋代", "content": "宝钗分，桃叶渡，烟柳暗南浦。\n怕上层楼，十日九风雨。\n断肠片片飞红，都无人管，更谁劝、啼莺声住？鬓边觑，试把花卜归期，才簪又重数。\n罗帐灯昏，哽咽梦中语：是他春带愁来，春归何处？却不解、带将愁去。"},
{"title": "黄州新建小竹楼记", "author": "王禹偁", "dynasty": "宋代", "content": "黄冈之地多竹，大者如椽。\n竹工破之，刳去其节，用代陶瓦。\n比屋皆然，以其价廉而工省也。\n　　子城西北隅，雉堞圮毁，蓁莽荒秽，因作小楼二间，与月波楼通。\n远吞山光，平挹江濑，幽阒辽夐，不可具状。\n夏宜急雨，有瀑布声；冬宜密雪，有碎玉声。\n宜鼓琴，琴调和畅；宜咏诗，诗韵清绝；宜围棋，子声丁丁然；宜投壶，矢声铮铮然；皆竹楼之所助也。\n　　公退之暇，被鹤氅衣，戴华阳巾，手执《周易》一卷，焚香默坐，消遣世虑。\n江山之外，第见风帆沙鸟，烟云竹树而已。\n待其酒力醒，茶烟歇，送夕阳，迎素月，亦谪居之胜概也。\n彼齐云、落星，高则高矣；井干、丽谯，华则华矣；止于贮妓女，藏歌舞，非骚人之事，吾所不取。\n　　吾闻竹工云：“竹之为瓦，仅十稔；若重覆之，得二十稔。\n”噫！吾以至道乙未岁，自翰林出滁上，丙申，移广陵；丁酉又入西掖；戊戌岁除日，新旧岁之交，即除夕。\n有齐安之命；己亥闰三月到郡。\n四年之间，奔走不暇；未知明年又在何处，岂惧竹楼之易朽乎！幸后之人与我同志，嗣而葺之，庶斯楼之不朽也！　　咸平二年八月十五日记。"},
{"title": "今日良宴会", "author": "佚名", "dynasty": "两汉", "content": "今日良宴会，欢乐难具陈。\n弹筝奋逸响，新声妙入神。\n令德唱高言，识曲听其真。\n齐心同所愿，含意俱未申。\n人生寄一世，奄忽若飙尘。\n何不策高足，先据要路津。\n无为守穷贱，坎坷长苦辛。"},
{"title": "滕王阁序", "author": "王勃", "dynasty": "唐代", "content": "豫章故郡，洪都新府。\n星分翼轸，地接衡庐。\n襟三江而带五湖，控蛮荆而引瓯越。\n物华天宝，龙光射牛斗之墟；人杰地灵，徐孺下陈蕃之榻。\n雄州雾列，俊采星驰。\n台隍枕夷夏之交，宾主尽东南之美。\n都督阎公之雅望，棨戟遥临；宇文新州之懿范，襜帷暂驻。\n十旬休假，胜友如云；千里逢迎，高朋满座。\n腾蛟起凤，孟学士之词宗；紫电青霜，王将军之武库。\n家君作宰，路出名区；童子何知，躬逢胜饯。\n　　时维九月，序属三秋。\n潦水尽而寒潭清，烟光凝而暮山紫。\n俨骖騑于上路，访风景于崇阿。\n临帝子之长洲，得天人之旧馆。\n层峦耸翠，上出重霄；飞阁流丹，下临无地。\n鹤汀凫渚，穷岛屿之萦回；桂殿兰宫，即冈峦之体势。\n　　披绣闼，俯雕甍，山原旷其盈视，川泽纡其骇瞩。\n闾阎扑地，钟鸣鼎食之家；舸舰弥津，青雀黄龙之舳。\n云销雨霁，彩彻区明。\n落霞与孤鹜齐飞，秋水共长天一色。\n渔舟唱晚，响穷彭蠡之滨，雁阵惊寒，声断衡阳之浦。\n　　遥襟甫畅，逸兴遄飞。\n爽籁发而清风生，纤歌凝而白云遏。\n睢园绿竹，气凌彭泽之樽；邺水朱华，光照临川之笔。\n四美具，二难并。\n穷睇眄于中天，极娱游于暇日。\n天高地迥，觉宇宙之无穷；兴尽悲来，识盈虚之有数。\n望长安于日下，目吴会于云间。\n地势极而南溟深，天柱高而北辰远。\n关山难越，谁悲失路之人；萍水相逢，尽是他乡之客。\n怀帝阍而不见，奉宣室以何年？　　嗟乎！时运不齐，命途多舛。\n冯唐易老，李广难封。\n屈贾谊于长沙，非无圣主；窜梁鸿于海曲，岂乏明时？所赖君子见机，达人知命。\n老当益壮，宁移白首之心？穷且益坚，不坠青云之志。\n酌贪泉而觉爽，处涸辙以犹欢。\n北海虽赊，扶摇可接；东隅已逝，桑榆非晚。\n孟尝高洁，空余报国之情；阮籍猖狂，岂效穷途之哭！　　勃，三尺微命，一介书生。\n无路请缨，等终军之弱冠；有怀投笔，慕宗悫之长风。\n舍簪笏于百龄，奉晨昏于万里。\n非谢家之宝树，接孟氏之芳邻。\n他日趋庭，叨陪鲤对；今兹捧袂，喜托龙门。\n杨意不逢，抚凌云而自惜；钟期既遇，奏流水以何惭？　　呜乎！胜地不常，盛筵难再；兰亭已矣，梓泽丘墟。\n临别赠言，幸承恩于伟饯；登高作赋，是所望于群公。\n敢竭鄙怀，恭疏短引；一言均赋，四韵俱成。\n请洒潘江，各倾陆海云尔：　　滕王高阁临江渚，佩玉鸣鸾罢歌舞。\n　　画栋朝飞南浦云，珠帘暮卷西山雨。\n　　闲云潭影日悠悠，物换星移几度秋。\n　　阁中帝子今何在？槛外长江空自流。"},
{"title": "兰亭集序 / 兰亭序", "author": "王羲之", "dynasty": "魏晋", "content": "永和九年，岁在癸丑，暮春之初，会于会稽山阴之兰亭，修禊事也。\n群贤毕至，少长咸集。\n此地有崇山峻岭，茂林修竹；又有清流激湍，映带左右，引以为流觞曲水，列坐其次。\n虽无丝竹管弦之盛，一觞一咏，亦足以畅叙幽情。\n　　是日也，天朗气清，惠风和畅，仰观宇宙之大，俯察品类之盛，所以游目骋怀，足以极视听之娱，信可乐也。\n　　夫人之相与，俯仰一世，或取诸怀抱，悟言一室之内；或因寄所托，放浪形骸之外。\n虽趣舍万殊，静躁不同，当其欣于所遇，暂得于己，快然自足，不知老之将至。\n及其所之既倦，情随事迁，感慨系之矣。\n向之所欣，俯仰之间，已为陈迹，犹不能不以之兴怀。\n况修短随化，终期于尽。\n古人云：“死生亦大矣。\n”岂不痛哉！　　每览昔人兴感之由，若合一契，未尝不临文嗟悼，不能喻之于怀。\n固知一死生为虚诞，齐彭殇为妄作。\n后之视今，亦犹今之视昔。\n悲夫！故列叙时人，录其所述，虽世殊事异，所以兴怀，其致一也。\n后之览者，亦将有感于斯文。"},
{"title": "谏逐客书", "author": "李斯", "dynasty": "先秦", "content": "臣闻吏议逐客，窃以为过矣。\n昔缪公求士，西取由余于戎，东得百里奚于宛，迎蹇叔于宋，来丕豹、公孙支于晋。\n此五子者，不产于秦，而缪公用之，并国二十，遂霸西戎。\n孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。\n惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之从，使之西面事秦，功施到今。\n昭王得范雎，废穰侯，逐华阳，强公室，杜私门，蚕食诸侯，使秦成帝业。\n此四君者，皆以客之功。\n由此观之，客何负于秦哉！向使四君却客而不内，疏士而不用，是使国无富利之实而秦无强大之名也。\n　　今陛下致昆山之玉，有随、和之宝，垂明月之珠，服太阿之剑，乘纤离之马，建翠凤之旗，树灵鼍之鼓。\n此数宝者，秦不生一焉，而陛下说之，何也？必秦国之所生然后可，则是夜光之璧不饰朝廷，犀象之器不为玩好，郑、卫之女不充后宫，而骏良駃騠不实外厩，江南金锡不为用，西蜀丹青不为采。\n所以饰后宫，充下陈，娱心意，说耳目者，必出于秦然后可，则是宛珠之簪、傅玑之珥、阿缟之衣、锦绣之饰不进于前，而随俗雅化佳冶窈窕赵女不立于侧也。\n夫击瓮叩缶，弹筝搏髀，而歌呼呜呜快耳者，真秦之声也；《郑》《卫》《桑间》《昭》《虞》《武》《象》者，异国之乐也。\n今弃击瓮叩缶而就《郑》《卫》，退弹筝而取《昭》《虞》，若是者何也？快意当前，适观而已矣。\n今取人则不然，不问可否，不论曲直，非秦者去，为客者逐。\n然则是所重者在乎色、乐、珠玉，而所轻者在乎人民也。\n此非所以跨海内、制诸侯之术也。\n　　臣闻地广者粟多，国大者人众，兵强则士勇。\n是以太山不让土壤，故能成其大；河海不择细流，故能就其深；王者不却众庶，故能明其德。\n是以地无四方，民无异国，四时充美，鬼神降福，此五帝三王之所以无敌也。\n今乃弃黔首以资敌国，却宾客以业诸侯，使天下之士退而不敢西向，裹足不入秦，此所谓“藉寇兵而赍盗粮”者也。\n　　夫物不产于秦，可宝者多；士不产于秦，而愿忠者众。\n今逐客以资敌国，损民以益仇，内自虚而外树怨于诸侯，求国无危，不可得也。"},
{"title": "贺新郎·把酒长亭说", "author": "辛弃疾", "dynasty": "宋代", "content": "陈同父自东阳来过余，留十日。\n与之同游鹅湖，且会朱晦庵于紫溪，不至，飘然东归。\n既别之明日，余意中殊恋恋，复欲追路。\n至鹭鸶林，则雪深泥滑，不得前矣。\n独饮方村，怅然久之，颇恨挽留之正是遂也。\n夜半投宿吴氏泉湖四望楼，闻邻笛悲甚，为赋《贺新郎》以见意。\n又五日，同父书来索词，心所同然者如此，可发千里一笑。\n把酒长亭说。\n看渊明、风流酷似，卧龙诸葛。\n何处飞来林间鹊，蹙踏松梢微雪。\n要破帽多添华发。\n剩水残山无态度，被疏梅料理成风月。\n两三雁，也萧瑟。\n佳人重约还轻别。\n怅清江、天寒不渡，水深冰合。\n路断车轮生四角，此地行人销骨。\n问谁使、君来愁绝？铸就而今相思错，料当初、费尽人间铁。\n长夜笛，莫吹裂。"},
{"title": "大瓠之种", "author": "佚名", "dynasty": "先秦", "content": "惠子谓庄子曰：“魏王贻我大瓠之种，我树之成，而实五石。\n以盛水浆，其坚不能自举也。\n剖之以为瓢，则瓠落无所容。\n非不呺然大也，吾为其无用而掊之。\n”庄子曰：“夫子固拙于用大矣！宋人有善为不龟手之药者，世世以洴澼絖事。\n客闻之，请买其方百金。\n聚族而谋曰：‘我世世为洴澼絖，不过数金；今一朝而鬻技百金，请与之。\n’客得之，以说吴王。\n越有难，吴王使之将，冬与越人水战，大败越人，裂地而封之。\n能不龟手一也，或以封，或不免于洴澼絖，则所用之异也。\n今子有五石之瓠，何不虑以为大樽，而浮于江湖，而忧其瓠落无所容？则夫子犹有蓬之心也夫！”"},
{"title": "喜怒哀乐未发", "author": "佚名", "dynasty": "先秦", "content": "喜怒哀乐之未发，谓之中；发而皆中节，谓之和。\n中也者，天下之大本也；和也者，天下之达道也。\n致中和，天地位焉，万物育焉。\n　　博学之，审问之，慎思之，明辨之，笃行之。\n有弗学，学之弗能，弗措也；有弗问，问之弗知，弗措也；有弗思，思之弗得，弗措也；有弗辨，辨之弗明，弗措也；有弗行，行之弗笃，弗措也。\n人一能之，己百之；人十能之，己千之。"},
{"title": "季氏将伐颛臾", "author": "孔子及弟子", "dynasty": "先秦", "content": "季氏将伐颛臾。\n冉有、季路见于孔子曰：“季氏将有事于颛臾。\n”　　孔子曰：“求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。\n何以伐为？”　　冉有曰：“夫子欲之，吾二臣者皆不欲也。\n”　　孔子曰：“求！周任有言曰：“陈力就列，不能者止。\n’危而不持，颠而不扶，则将焉用彼相矣？且尔言过矣。\n虎兕出于柙，龟玉毁于椟中，是谁之过与？”　　冉有曰：“今夫颛臾，固而近于费。\n今不取，后世必为子孙忧。\n”　　孔子曰：“求！君子疾夫舍曰欲之而必为之辞。\n丘也闻有国有家者，不患寡而患不均，不患贫而患不安。\n盖均无贫，和无寡，安无倾。\n夫如是，故远人不服，则修文德以来之。\n既来之，则安之。\n今由与求也，相夫子，远人不服而不能来也；邦分崩离析而不能守也；而谋动干戈于邦内。\n吾恐季孙之忧，不在颛臾，而在萧墙之内也。\n”"},
{"title": "敢问夫子恶乎长", "author": "佚名", "dynasty": "先秦", "content": "“敢问夫子恶乎长？”　　曰：“我知言，我善养吾浩然之气。\n”　　“敢问何谓浩然之气？”　　曰：“难言也。\n其为气也，至大至刚，以直养而无害，则塞于天地之间。\n其为气也，配义与道；无是，馁也。\n是集义所生者，非义袭而取之也。\n行有不慊于心，则馁矣。\n我故曰，告子未尝知义，以其外之也。\n必有事焉，而勿正，心勿忘，勿助长也。\n元若宋人然：宋人有闵其苗之不长而揠之者，芒芒然归，谓其人曰：‘今日病矣！予助苗长矣！’其子趋而注视之，苗则槁矣。\n天下之不助苗长者寡矣。\n以为无益而舍之者，不耘苗者也；助之长者，揠苗者也，非徒无益，而又害之。\n”　　“何谓知言？”　　曰：“诐辞知其所蔽，淫辞知其所陷，邪辞知其所离，遁辞知其所穷。\n——生于其心，害于其政；发于其政，害于其事。\n圣人复起，必从吾言矣。\n”"},
{"title": "修身齐家治国平天下", "author": "佚名", "dynasty": "先秦", "content": "古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意；欲诚其意者，先致其知，致知在格物。\n物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平。\n自天子以至于庶人，壹是皆以修身为本。"},
{"title": "老子(节选)", "author": "佚名", "dynasty": "先秦", "content": "上善若水。\n水善利万物而不争，处众人之所恶，故几于道。\n居，善地；心，善渊；与，善仁；言，善信；正，善治；事，善能；动，善时。\n夫唯不争，故无尤。\n五色令人目盲，五音令人耳聋，五味令人口爽，驰骋畋猎令人心发狂，难得之货令人行妨。\n是以圣人为腹不为目，故去彼取此。\n古之善为士者，微妙玄通，深不可识。\n夫唯不可识。\n故强为之容：豫兮，若冬涉川；犹兮，若畏四邻；俨兮，其若客；涣兮，若冰之将释；孰兮，其若朴；旷兮，其若谷；浑兮，其若浊。\n孰能浊以止，静之徐清？孰能安以久，动之徐生？保此道者不欲盈，夫唯不盈，故能敝而新成。\n曲则全，枉则直；洼则盈，弊则新；少则得，多则惑，是以圣人抱一为天下式。\n不自见，故明；不自是，故彰；不自伐，故有功；不自矜，故长。\n夫唯不争，故天下莫能与之争。\n古之所谓“曲则全”者，岂虚言哉？企者不立，跨者不行，自见者不明，自是者不彰。\n自伐者无功，自矜者不长。\n其在道也，曰余食赘行。\n物或恶之，故有道者不处也。\n善行无辙迹；善言无瑕谪；善数不用筹策；善闭，无关楗而不可开；善结，无绳约而不可解。\n是以圣人常善救人，故无弃人；常善救物，故无弃物，是谓袭明。\n故善人者，不善人之师；不善人者，善人之资。\n不贵其师，不爱其资，虽智大迷，是谓要妙。\n知人者智，自知者明；胜人者有力，自胜者强；知足者富，强行者有志；不失其所者久，死而不亡者寿。\n信言不美，美言不信。\n善者不辩，辩者不善。\n知者不博，博者不知。\n圣人不积，既以为人己愈有；既以与人，己愈多。\n天之道，利而不害；人之道，为而弗争。"},
{"title": "登泰山记", "author": "姚鼐", "dynasty": "清代", "content": "泰山之阳，汶水西流；其阴，济水东流。\n阳谷皆入汶，阴谷皆入济。\n当其南北分者，古长城也。\n最高日观峰，在长城南十五里。\n　　余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。\n是月丁未，与知府朱孝纯子颍由南麓登。\n四十五里，道皆砌石为磴，其级七千有余。\n泰山正南面有三谷。\n中谷绕泰安城下，郦道元所谓环水也。\n余始循以入，道少半，越中岭，复循西谷，遂至其巅。\n古时登山，循东谷入，道有天门。\n东谷者，古谓之天门溪水，余所不至也。\n今所经中岭及山巅崖限当道者，世皆谓之天门云。\n道中迷雾冰滑，磴几不可登。\n及既上，苍山负雪，明烛天南；望晚日照城郭，汶水、徂徕如画，而半山居雾若带然。\n　　戊申晦，五鼓，与子颍坐日观亭，待日出。\n大风扬积雪击面。\n亭东自足下皆云漫。\n稍见云中白若摴蒱数十立者，山也。\n极天云一线异色，须臾成五采。\n日上，正赤如丹，下有红光，动摇承之。\n或曰，此东海也。\n回视日观以西峰，或得日，或否，绛皓驳色，而皆若偻。\n　　亭西有岱祠，又有碧霞元君祠；皇帝行宫在碧霞元君祠东。\n是日，观道中石刻，自唐显庆以来，其远古刻尽漫失。\n僻不当道者，皆不及往。\n　　山多石，少土；石苍黑色，多平方，少圜。\n少杂树，多松，生石罅，皆平顶。\n冰雪，无瀑水，无鸟兽音迹。\n至日观数里内无树，而雪与人膝齐。\n　　桐城姚鼐记。"},
{"title": "石钟山记", "author": "苏轼", "dynasty": "宋代", "content": "《水经》云：“彭蠡之口有石钟山焉。\n”郦元以为下临深潭，微风鼓浪，水石相搏，声如洪钟。\n是说也，人常疑之。\n今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。\n自以为得之矣。\n然是说也，余尤疑之。\n石之铿然有声者，所在皆是也，而此独以钟名，何哉？　　元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。\n寺僧使小童持斧，于乱石间择其一二扣之，硿硿焉。\n余固笑而不信也。\n至莫夜月明，独与迈乘小舟，至绝壁下。\n大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。\n余方心动欲还，而大声发于水上，噌吰如钟鼓不绝。\n舟人大恐。\n徐而察之，则山下皆石穴罅，不知其浅深，微波入焉，涵淡澎湃而为此也。\n舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。\n因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。\n古之人不余欺也！”　　事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。\n此世所以不传也。\n而陋者乃以斧斤考击而求之，自以为得其实。\n余是以记之，盖叹郦元之简，而笑李渤之陋也。"},
{"title": "五代史伶官传序", "author": "欧阳修", "dynasty": "宋代", "content": "呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。\n　　世言晋王之将终也，以三矢赐庄宗而告之曰：“梁，吾仇也；燕王，吾所立；契丹与吾约为兄弟；而皆背晋以归梁。\n此三者，吾遗恨也。\n与尔三矢，尔其无忘乃父之志！”庄宗受而藏之于庙。\n其后用兵，则遣从事以一少牢告庙，请其矢，盛以锦囊，负而前驱，及凯旋而纳之。\n　　方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归。\n至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？《书》曰：“满招损，谦得益。\n”忧劳可以兴国，逸豫可以亡身，自然之理也。\n　　故方其盛也，举天下之豪杰，莫能与之争；及其衰也，数十伶人困之，而身死国灭，为天下笑。\n夫祸患常积于忽微，而智勇多困于所溺，岂独伶人也哉？"},
{"title": "种树郭橐驼传", "author": "柳宗元", "dynasty": "唐代", "content": "郭橐驼，不知始何名。\n病偻，隆然伏行，有类橐驼者，故乡人号之“驼”。\n驼闻之，曰：“甚善。\n名我固当。\n”因舍其名，亦自谓“橐驼”云。\n　　其乡曰丰乐乡，在长安西。\n驼业种树，凡长安豪富人为观游及卖果者，皆争迎取养。\n视驼所种树，或移徙，无不活，且硕茂，早实以蕃。\n他植者虽窥伺效慕，莫能如也。\n　　有问之，对曰：“橐驼非能使木寿且孳也，能顺木之天，以致其性焉尔。\n凡植木之性，其本欲舒，其培欲平，其土欲故，其筑欲密。\n既然已，勿动勿虑，去不复顾。\n其莳也若子，其置也若弃，则其天者全而其性得矣。\n故吾不害其长而已，非有能硕茂之也；不抑耗其实而已，非有能早而蕃之也。\n他植者则不然，根拳而土易，其培之也，若不过焉则不及。\n苟有能反是者，则又爱之太恩，忧之太勤，旦视而暮抚，已去而复顾，甚者爪其肤以验其生枯，摇其本以观其疏密，而木之性日以离矣。\n虽曰爱之，其实害之；虽曰忧之，其实仇之，故不我若也。\n吾又何能为哉！”　　问者曰：“以子之道，移之官理，可乎？”驼曰：“我知种树而已，官理，非吾业也。\n然吾居乡，见长人者好烦其令，若甚怜焉，而卒以祸。\n旦暮吏来而呼曰：‘官命促尔耕，勖尔植，督尔获，早缫而绪，早织而缕，字而幼孩，遂而鸡豚。\n’鸣鼓而聚之，击木而召之。\n吾小人辍飧饔以劳吏者，且不得暇，又何以蕃吾生而安吾性耶？故病且怠。\n若是，则与吾业者其亦有类乎？”　　问者曰：“嘻，不亦善夫！吾问养树，得养人术。\n”传其事以为官戒。"},
{"title": "归去来兮辞", "author": "陶渊明", "dynasty": "魏晋", "content": "余家贫，耕植不足以自给。\n幼稚盈室，瓶无储粟，生生所资，未见其术。\n亲故多劝余为长吏，脱然有怀，求之靡途。\n会有四方之事，诸侯以惠爱为德，家叔以余贫苦，遂见用于小邑。\n于时风波未静，心惮远役，彭泽去家百里，公田之利，足以为酒。\n故便求之。\n及少日，眷然有归欤之情。\n何则？质性自然，非矫厉所得。\n饥冻虽切，违己交病。\n尝从人事，皆口腹自役。\n于是怅然慷慨，深愧平生之志。\n犹望一稔，当敛裳宵逝。\n寻程氏妹丧于武昌，情在骏奔，自免去职。\n仲秋至冬，在官八十余日。\n因事顺心，命篇曰《归去来兮》。\n乙巳岁十一月也。\n　　归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。\n实迷途其未远，觉今是而昨非。\n舟遥遥以轻飏，风飘飘而吹衣。\n问征夫以前路，恨晨光之熹微。\n　　乃瞻衡宇，载欣载奔。\n僮仆欢迎，稚子候门。\n三径就荒，松菊犹存。\n携幼入室，有酒盈樽。\n引壶觞以自酌，眄庭柯以怡颜。\n倚南窗以寄傲，审容膝之易安。\n园日涉以成趣，门虽设而常关。\n策扶老以流憩，时矫首而遐观。\n云无心以出岫，鸟倦飞而知还。\n景翳翳以将入，抚孤松而盘桓。\n　　归去来兮，请息交以绝游。\n世与我而相违，复驾言兮焉求？悦亲戚之情话，乐琴书以消忧。\n农人告余以春及，将有事于西畴。\n或命巾车，或棹孤舟。\n既窈窕以寻壑，亦崎岖而经丘。\n木欣欣以向荣，泉涓涓而始流。\n善万物之得时，感吾生之行休。\n　　已矣乎！寓形宇内复几时？曷不委心任去留？胡为乎遑遑欲何之？富贵非吾愿，帝乡不可期。\n怀良辰以孤往，或植杖而耘耔。\n登东皋以舒啸，临清流而赋诗。\n聊乘化以归尽，乐夫天命复奚疑！"},
{"title": "陈情表", "author": "西晋·李密", "dynasty": "魏晋", "content": "臣密言：臣以险衅，夙遭闵凶。\n生孩六月，慈父见背；行年四岁，舅夺母志。\n祖母刘悯臣孤弱，躬亲抚养。\n臣少多疾病，九岁不行，零丁孤苦，至于成立。\n既无伯叔，终鲜兄弟，门衰祚薄，晚有儿息。\n外无期功强近之亲，内无应门五尺之僮，茕茕孑立，形影相吊。\n而刘夙婴疾病，常在床蓐，臣侍汤药，未曾废离。\n　　逮奉圣朝，沐浴清化。\n前太守臣逵察臣孝廉；后刺史臣荣举臣秀才。\n臣以供养无主，辞不赴命。\n诏书特下，拜臣郎中，寻蒙国恩，除臣洗马。\n猥以微贱，当侍东宫，非臣陨首所能上报。\n臣具以表闻，辞不就职。\n诏书切峻，责臣逋慢；郡县逼迫，催臣上道；州司临门，急于星火。\n臣欲奉诏奔驰，则刘病日笃，欲苟顺私情，则告诉不许。\n臣之进退，实为狼狈。\n　　伏惟圣朝以孝治天下，凡在故老，犹蒙矜育，况臣孤苦，特为尤甚。\n且臣少仕伪朝，历职郎署，本图宦达，不矜名节。\n今臣亡国贱俘，至微至陋，过蒙拔擢，宠命优渥，岂敢盘桓，有所希冀！但以刘日薄西山，气息奄奄，人命危浅，朝不虑夕。\n臣无祖母，无以至今日，祖母无臣，无以终余年。\n母孙二人，更相为命，是以区区不能废远。\n　　臣密今年四十有四，祖母今年九十有六，是臣尽节于陛下之日长，报养刘之日短也。\n乌鸟私情，愿乞终养。\n臣之辛苦，非独蜀之人士及二州牧伯所见明知，皇天后土，实所共鉴。\n愿陛下矜悯愚诚，听臣微志，庶刘侥幸，保卒余年。\n臣生当陨首，死当结草。\n臣不胜犬马怖惧之情，谨拜表以闻。"},
{"title": "过秦论(上篇)", "author": "贾谊", "dynasty": "两汉", "content": "秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。\n当是时也，商君佐之，内立法度，务耕织，修守战之具，外连衡而斗诸侯。\n于是秦人拱手而取西河之外。\n　　孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。\n诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。\n当此之时，齐有孟尝，赵有平原，楚有春申，魏有信陵。\n此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。\n于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。\n尝以十倍之地，百万之众，叩关而攻秦。\n秦人开关延敌，九国之师，逡巡而不敢进。\n秦无亡矢遗镞之费，而天下诸侯已困矣。\n于是从散约败，争割地而赂秦。\n秦有余力而制其弊，追亡逐北，伏尸百万，流血漂橹；因利乘便，宰割天下，分裂山河。\n强国请服，弱国入朝。\n延及孝文王、庄襄王，享国之日浅，国家无事。\n　　及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。\n南取百越之地，以为桂林、象郡；百越之君，俯首系颈，委命下吏。\n乃使蒙恬北筑长城而守藩篱，却匈奴七百余里；胡人不敢南下而牧马，士不敢弯弓而报怨。\n于是废先王之道，焚百家之言，以愚黔首；隳名城，杀豪杰；收天下之兵，聚之咸阳，销锋镝，铸以为金人十二，以弱天下之民。\n然后践华为城，因河为池，据亿丈之城，临不测之渊，以为固。\n良将劲弩守要害之处，信臣精卒陈利兵而谁何。\n天下已定，始皇之心，自以为关中之固，金城千里，子孙帝王万世之业也。\n　　始皇既没，余威震于殊俗。\n然陈涉瓮牖绳枢之子，氓隶之人，而迁徙之徒也；才能不及中人，非有仲尼，墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦；斩木为兵，揭竿为旗，天下云集响应，赢粮而景从。\n山东豪俊遂并起而亡秦族矣。\n　　且夫天下非小弱也，雍州之地，崤函之固，自若也。\n陈涉之位，非尊于齐、楚、燕、赵、韩、魏、宋、卫、中山之君也；锄櫌棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及向时之士也。\n然而成败异变，功业相反，何也？试使山东之国与陈涉度长絜大，比权量力，则不可同年而语矣。\n然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。"},
{"title": "报任安书(节选)", "author": "司马迁", "dynasty": "两汉", "content": "古者富贵而名摩灭，不可胜记，唯倜傥非常之人称焉。\n盖文王拘而演《周易》；仲尼厄而作《春秋》；屈原放逐，乃赋《离骚》；左丘失明，厥有《国语》；孙子膑脚，《兵法》修列；不韦迁蜀，世传《吕览》；韩非囚秦，《说难》《孤愤》；《诗》三百篇，大底圣贤发愤之所为作也。\n此人皆意有所郁结，不得通其道，故述往事、思来者。\n乃如左丘无目，孙子断足，终不可用，退而论书策，以舒其愤，思垂空文以自见。\n　　仆窃不逊，近自托于无能之辞，网罗天下放失旧闻，略考其行事，综其终始，稽其成败兴坏之纪，上计轩辕，下至于兹，为十表，本纪十二，书八章，世家三十，列传七十，凡百三十篇。\n亦欲以究天人之际，通古今之变，成一家之言。\n草创未就，会遭此祸，惜其不成，是以就极刑而无愠色。\n仆诚以著此书，藏之名山，传之其人，通邑大都，则仆偿前辱之责，虽万被戮，岂有悔哉！然此可为智者道，难为俗人言也！"},
{"title": "子路、曾皙、冉有、公西华侍坐", "author": "佚名", "dynasty": "先秦", "content": "子路、曾皙、冉有、公西华侍坐。\n子曰：“以吾一日长乎尔，毋吾以也。\n居则曰：‘不吾知也。\n’如或知尔，则何以哉？”子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。\n”夫子哂之。\n“求，尔何如？”对曰：“方六七十，如五六十，求也为之，比及三年，可使足民。\n如其礼乐，以俟君子。\n”“赤，尔何如？”对曰：“非曰能之，愿学焉。\n宗庙之事，如会同，端章甫，愿为小相焉。\n”“点，尔何如？”鼓瑟希，铿尔，舍瑟而作，对曰：“异乎三子者之撰。\n”子曰：“何伤乎？亦各言其志也！”曰：“莫春者，春服既成，冠者五六人，童子六七人，浴乎沂，风乎舞雩，咏而归。\n”夫子喟然叹曰：“吾与点也。\n”三子者出，曾皙后。\n曾皙曰：“夫三子者之言何如？”子曰：“亦各言其志也已矣！”曰：“夫子何哂由也？”曰：“为国以礼，其言不让，是故哂之。\n”“唯求则非邦也与？”“安见方六七十，如五六十而非邦也者？”“唯赤则非邦也与？”“宗庙会同，非诸侯而何？赤也为之小，孰能为之大？”"},
{"title": "项脊轩志", "author": "归有光", "dynasty": "明代", "content": "项脊轩，旧南阁子也。\n室仅方丈，可容一人居。\n百年老屋，尘泥渗漉，雨泽下注；每移案，顾视，无可置者。\n又北向，不能得日，日过午已昏。\n余稍为修葺，使不上漏。\n前辟四窗，垣墙周庭，以当南日，日影反照，室始洞然。\n又杂植兰桂竹木于庭，旧时栏楯，亦遂增胜。\n借书满架，偃仰啸歌，冥然兀坐，万籁有声；而庭堦寂寂，小鸟时来啄食，人至不去。\n三五之夜，明月半墙，桂影斑驳，风移影动，珊珊可爱。\n　　然余居于此，多可喜，亦多可悲。\n先是庭中通南北为一。\n迨诸父异爨，内外多置小门墙，往往而是。\n东犬西吠，客逾庖而宴，鸡栖于厅。\n庭中始为篱，已为墙，凡再变矣。\n家有老妪，尝居于此。\n妪，先大母婢也，乳二世，先妣抚之甚厚。\n室西连于中闺，先妣尝一至。\n妪每谓余曰：”某所，而母立于兹。\n”妪又曰：”汝姊在吾怀，呱呱而泣；娘以指叩门扉曰：‘儿寒乎？欲食乎？’吾从板外相为应答。\n”语未毕，余泣，妪亦泣。\n余自束发，读书轩中，一日，大母过余曰：”吾儿，久不见若影，何竟日默默在此，大类女郎也？”比去，以手阖门，自语曰：”吾家读书久不效，儿之成，则可待乎！”顷之，持一象笏至，曰：”此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。\n　　轩东，故尝为厨，人往，从轩前过。\n余扃牖而居，久之，能以足音辨人。\n轩凡四遭火，得不焚，殆有神护者。\n　　项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。\n方二人之昧昧于一隅也，世何足以知之，余区区处败屋中，方扬眉、瞬目，谓有奇景。\n人知之者，其谓与坎井之蛙何异？”　　余既为此志，后五年，吾妻来归，时至轩中，从余问古事，或凭几学书。\n吾妻归宁，述诸小妹语曰：”闻姊家有阁子，且何谓阁子也？”其后六年，吾妻死，室坏不修。\n其后二年，余久卧病无聊，乃使人复葺南阁子，其制稍异于前。\n然自后余多在外，不常居。\n　　庭有枇杷树，吾妻死之年所手植也，今已亭亭如盖矣。"},
{"title": "赤壁赋", "author": "苏轼", "dynasty": "宋代", "content": "壬戌之秋，七月既望，苏子与客泛舟游于赤壁之下。\n清风徐来，水波不兴。\n举酒属客，诵明月之诗，歌窈窕之章。\n少焉，月出于东山之上，徘徊于斗牛之间。\n白露横江，水光接天。\n纵一苇之所如，凌万顷之茫然。\n浩浩乎如冯虚御风，而不知其所止；飘飘乎如遗世独立，羽化而登仙。\n　　于是饮酒乐甚，扣舷而歌之。\n歌曰：“桂棹兮兰桨，击空明兮溯流光。\n渺渺兮予怀，望美人兮天一方。\n”客有吹洞箫者，倚歌而和之。\n其声呜呜然，如怨如慕，如泣如诉；余音袅袅，不绝如缕。\n舞幽壑之潜蛟，泣孤舟之嫠妇。\n　　苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。\n’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。\n寄蜉蝣于天地，渺沧海之一粟。\n哀吾生之须臾，羡长江之无穷。\n挟飞仙以遨游，抱明月而长终。\n知不可乎骤得，托遗响于悲风。\n”　　苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。\n盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。\n惟江上之清风，与山间之明月，耳得之而为声，目遇之而成色，取之无禁，用之不竭。\n是造物者之无尽藏也，而吾与子之所共适。\n”　　客喜而笑，洗盏更酌。\n肴核既尽，杯盘狼籍。\n相与枕藉乎舟中，不知东方之既白。"},
{"title": "答司马谏议书", "author": "王安石", "dynasty": "宋代", "content": "某启：昨日蒙教，窃以为与君实游处相好之日久，而议事每不合，所操之术多异故也。\n虽欲强聒，终必不蒙见察，故略上报，不复一一自辨。\n重念蒙君实视遇厚，于反覆不宜卤莽，故今具道所以，冀君实或见恕也。\n　　盖儒者所争，尤在于名实，名实已明，而天下之理得矣。\n今君实所以见教者，以为侵官、生事、征利、拒谏，以致天下怨谤也。\n某则以谓受命于人主，议法度而修之于朝廷，以授之于有司，不为侵官；举先王之政，以兴利除弊，不为生事；为天下理财，不为征利；辟邪说，难壬人，不为拒谏。\n至于怨诽之多，则固前知其如此也。\n　　人习于苟且非一日，士大夫多以不恤国事、同俗自媚于众为善，上乃欲变此，而某不量敌之众寡，欲出力助上以抗之，则众何为而不汹汹然？盘庚之迁，胥怨者民也，非特朝廷士大夫而已；盘庚不为怨者故改其度，度义而后动，是而不见可悔故也。\n如君实责我以在位久，未能助上大有为，以膏泽斯民，则某知罪矣；如曰今日当一切不事事，守前所为而已，则非某之所敢知。\n　　无由会晤，不任区区向往之至！"},
{"title": "六国论", "author": "苏洵", "dynasty": "宋代", "content": "六国破灭，非兵不利，战不善，弊在赂秦。\n赂秦而力亏，破灭之道也。\n或曰：六国互丧，率赂秦耶？曰：不赂者以赂者丧，盖失强援，不能独完。\n故曰：弊在赂秦也。\n　　秦以攻取之外，小则获邑，大则得城。\n较秦之所得，与战胜而得者，其实百倍；诸侯之所亡，与战败而亡者，其实亦百倍。\n则秦之所大欲，诸侯之所大患，固不在战矣。\n思厥先祖父，暴霜露，斩荆棘，以有尺寸之地。\n子孙视之不甚惜，举以予人，如弃草芥。\n今日割五城，明日割十城，然后得一夕安寝。\n起视四境，而秦兵又至矣。\n然则诸侯之地有限，暴秦之欲无厌，奉之弥繁，侵之愈急。\n故不战而强弱胜负已判矣。\n至于颠覆，理固宜然。\n古人云：“以地事秦，犹抱薪救火，薪不尽，火不灭。\n”此言得之。\n　　齐人未尝赂秦，终继五国迁灭，何哉？与嬴而不助五国也。\n五国既丧，齐亦不免矣。\n燕赵之君，始有远略，能守其土，义不赂秦。\n是故燕虽小国而后亡，斯用兵之效也。\n至丹以荆卿为计，始速祸焉。\n赵尝五战于秦，二败而三胜。\n后秦击赵者再，李牧连却之。\n洎牧以谗诛，邯郸为郡，惜其用武而不终也。\n且燕赵处秦革灭殆尽之际，可谓智力孤危，战败而亡，诚不得已。\n向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。\n　　呜呼！以赂秦之地封天下之谋臣，以事秦之心礼天下之奇才，并力西向，则吾恐秦人食之不得下咽也。\n悲夫！有如此之势，而为秦人积威之所劫，日削月割，以趋于亡。\n为国者无使为积威之所劫哉！　　夫六国与秦皆诸侯，其势弱于秦，而犹有可以不赂而胜之之势。\n苟以天下之大，下而从六国破亡之故事，是又在六国下矣。"},
{"title": "阿房宫赋", "author": "杜牧", "dynasty": "唐代", "content": "六王毕，四海一，蜀山兀，阿房出。\n覆压三百余里，隔离天日。\n骊山北构而西折，直走咸阳。\n二川溶溶，流入宫墙。\n五步一楼，十步一阁；廊腰缦回，檐牙高啄；各抱地势，钩心斗角。\n盘盘焉，囷囷焉，蜂房水涡，矗不知其几千万落。\n长桥卧波，未云何龙？复道行空，不霁何虹？高低冥迷，不知西东。\n歌台暖响，春光融融；舞殿冷袖，风雨凄凄。\n一日之内，一宫之间，而气候不齐。\n　　妃嫔媵嫱，王子皇孙，辞楼下殿，辇来于秦。\n朝歌夜弦，为秦宫人。\n明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。\n雷霆乍惊，宫车过也；辘辘远听，杳不知其所之也。\n一肌一容，尽态极妍，缦立远视，而望幸焉。\n有不见者，三十六年。\n燕赵之收藏，韩魏之经营，齐楚之精英，几世几年，剽掠其人，倚叠如山。\n一旦不能有，输来其间。\n鼎铛玉石，金块珠砾，弃掷逦迤，秦人视之，亦不甚惜。\n　　嗟乎！一人之心，千万人之心也。\n秦爱纷奢，人亦念其家。\n奈何取之尽锱铢，用之如泥沙？使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。\n使天下之人，不敢言而敢怒。\n独夫之心，日益骄固。\n戍卒叫，函谷举，楚人一炬，可怜焦土！　　呜呼！灭六国者六国也，非秦也；族秦者秦也，非天下也。\n嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。"},
{"title": "师说", "author": "韩愈", "dynasty": "唐代", "content": "古之学者必有师。\n师者，所以传道受业解惑也。\n人非生而知之者，孰能无惑？惑而不从师，其为惑也，终不解矣。\n生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。\n吾师道也，夫庸知其年之先后生于吾乎？是故无贵无贱，无长无少，道之所存，师之所存也。\n　　嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。\n是故圣益圣，愚益愚。\n圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。\n彼童子之师，授之书而习其句读者，非吾所谓传其道解其惑者也。\n句读之不知，惑之不解，或师焉，或不焉，小学而大遗，吾未见其明也。\n巫医乐师百工之人，不耻相师。\n士大夫之族，曰师曰弟子云者，则群聚而笑之。\n问之，则曰：“彼与彼年相若也，道相似也。\n位卑则足羞，官盛则近谀。\n”呜呼！师道之不复可知矣。\n巫医乐师百工之人，君子不齿，今其智乃反不能及，其可怪也欤！　　圣人无常师。\n孔子师郯子、苌弘、师襄、老聃。\n郯子之徒，其贤不及孔子。\n孔子曰：三人行，则必有我师。\n是故弟子不必不如师，师不必贤于弟子，闻道有先后，术业有专攻，如是而已。\n　　李氏子蟠，年十七，好古文，六艺经传皆通习之，不拘于时，学于余。\n余嘉其能行古道，作师说以贻之。"},
{"title": "一剪梅·怀旧", "author": "汪元量", "dynasty": "宋代", "content": "十年愁眼泪巴巴。\n今日思家，明日思家。\n一团燕月明窗纱。\n楼上胡笳，塞上胡笳。\n玉人劝我酌流霞。\n急捻琵琶，缓捻琵琶。\n一从别后各天涯。\n欲寄梅花，莫寄梅花。"},
{"title": "谏太宗十思疏", "author": "魏征", "dynasty": "唐代", "content": "臣闻求木之长者，必固其根本；欲流之远者，必浚其泉源；思国之安者，必积其德义。\n源不深而望流之远，根不固而求木之长，德不厚而思国之理，臣虽下愚，知其不可，而况于明哲乎！人君当神器之重，居域中之大，将崇极天之峻，永保无疆之休。\n不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长者也。\n　　凡百元首，承天景命，莫不殷忧而道著，功成而德衰。\n有善始者实繁，能克终者盖寡。\n岂取之易而守之难乎？昔取之而有余，今守之而不足，何也？夫在殷忧，必竭诚以待下；既得志，则纵情以傲物。\n竭诚则吴越为一体，傲物则骨肉为行路。\n虽董之以严刑，振之以威怒，终苟免而不怀仁，貌恭而不心服。\n怨不在大，可畏惟人；载舟覆舟，所宜深慎；奔车朽索，其可忽乎！　　君人者，诚能见可欲则思知足以自戒，将有作则思知止以安人，念高危则思谦冲而自牧，惧满溢则思江海下百川，乐盘游则思三驱以为度，忧懈怠则思慎始而敬终，虑壅蔽则思虚心以纳下，想谗邪则思正身以黜恶，恩所加则思无因喜以谬赏，罚所及则思无因怒而滥刑。\n总此十思，弘兹九德，简能而任之，择善而从之，则智者尽其谋，勇者竭其力，仁者播其惠，信者效其忠。\n文武争驰，在君无事，可以尽豫游之乐，可以养松、乔之寿，鸣琴垂拱，不言而化。\n何必劳神苦思，代下司职，役聪明之耳目，亏无为之大道哉！"},
{"title": "屈原列传(节选)", "author": "司马迁", "dynasty": "两汉", "content": "屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。\n“离骚”者，犹离忧也。\n夫天者，人之始也；父母者，人之本也。\n人穷则反本，故劳苦倦极，未尝不呼天也；疾痛惨怛，未尝不呼父母也。\n屈平正道直行，竭忠尽智，以事其君，谗人间之，可谓穷矣。\n信而见疑，忠而被谤，能无怨乎？屈平之作《离骚》，盖自怨生也。\n《国风》好色而不淫，《小雅》怨诽而不乱。\n若《离骚》者，可谓兼之矣。\n上称帝喾，下道齐桓，中述汤、武，以刺世事。\n明道德之广崇，治乱之条贯，靡不毕见。\n其文约，其辞微，其志洁，其行廉。\n其称文小而其指极大，举类迩而见义远。\n其志洁，故其称物芳；其行廉，故死而不容。\n自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。\n推此志也，虽与日月争光可也。"},
{"title": "劝学(节选)", "author": "荀子", "dynasty": "先秦", "content": "君子曰：学不可以已。\n　　青，取之于蓝，而青于蓝；冰，水为之，而寒于水。\n木直中绳，輮以为轮，其曲中规。\n虽有槁暴，不复挺者，輮使之然也。\n故木受绳则直，金就砺则利，君子博学而日参省乎己，则知明而行无过矣。\n　　吾尝终日而思矣，不如须臾之所学也；吾尝跂而望矣，不如登高之博见也。\n登高而招，臂非加长也，而见者远；顺风而呼，声非加疾也，而闻者彰。\n假舆马者，非利足也，而致千里；假舟楫者，非能水也，而绝江河。\n君子生非异也，善假于物也。\n　　积土成山，风雨兴焉；积水成渊，蛟龙生焉；积善成德，而神明自得，圣心备焉。\n故不积跬步，无以至千里；不积小流，无以成江海。\n骐骥一跃，不能十步；驽马十驾，功在不舍。\n锲而舍之，朽木不折；锲而不舍，金石可镂。\n蚓无爪牙之利，筋骨之强，上食埃土，下饮黄泉，用心一也。\n蟹六跪而二螯，非蛇鳝之穴无可寄托者，用心躁也。"},
{"title": "穿井得一人", "author": "吕不韦", "dynasty": "先秦", "content": "宋之丁氏，家无井而出溉汲，常一人居外。\n及其家穿井，告人曰：“吾穿井得一人。\n”有闻而传之者：“丁氏穿井得一人。\n”国人道之，闻之于宋君。\n宋君令人问之于丁氏，丁氏对曰：“得一人之使，非得一人于井中也。\n”求闻之若此，不若无闻也。"},
{"title": "墨子怒耕柱子", "author": "墨子及弟子 撰", "dynasty": "先秦", "content": "墨子怒耕柱子。\n耕柱子曰：“我无愈于人乎？”墨子曰：“我将上太行，以骥与牛驾，子将谁策？”耕柱子曰：“将策骥也。\n”墨子曰：“何故策骥也？”耕柱子曰：“骥足以策。\n”墨子曰：“我亦以子为足以策，故怒之。\n”耕柱子悟。"},
{"title": "送董邵南游河北序", "author": "韩愈", "dynasty": "唐代", "content": "燕赵古称多感慨悲歌之士。\n董生举进士，屡不得志于有司，怀抱利器，郁郁适兹土。\n吾知其必有合也。\n董生勉乎哉！　　夫以子之不遇时，苟慕义强仁者皆爱惜焉。\n矧燕赵之士出乎其性者哉！然吾尝闻风俗与化移易，吾恶知其今不异于古所云邪?聊以吾子之行卜之也。\n董生勉乎哉！　　吾因子有所感矣。\n为我吊望诸君之墓，而观于其市，复有昔时屠狗者乎？为我谢曰：“明天子在上，可以出而仕矣。\n”"},
{"title": "杞人忧天", "author": "佚名", "dynasty": "先秦", "content": "杞国有人忧天地崩坠，身亡所寄，废寝食者。\n　　又有忧彼之所忧者，因往晓之，曰：“天，积气耳，亡处亡气。\n若屈伸呼吸，终日在天中行止，奈何忧崩坠乎？”　　其人曰：“天果积气，日月星宿，不当坠耶？”　　晓之者曰：“日月星宿，亦积气中之有光耀者，只使坠，亦不能有所中伤。\n”　　其人曰：“奈地坏何？”　　晓者曰：“地，积块耳，充塞四虚，亡处亡块。\n若躇步跐蹈，终日在地上行止，奈何忧其坏？”　　其人舍然大喜，晓之者亦舍然大喜。"},
{"title": "为学一首示子侄", "author": "彭端淑", "dynasty": "清代", "content": "天下事有难易乎？为之，则难者亦易矣；不为，则易者亦难矣。\n人之为学有难易乎？学之，则难者亦易矣；不学，则易者亦难矣。\n　　吾资之昏，不逮人也，吾材之庸，不逮人也；旦旦而学之，久而不怠焉，迄乎成，而亦不知其昏与庸也。\n吾资之聪，倍人也，吾材之敏，倍人也；屏弃而不用，其与昏与庸无以异也。\n圣人之道，卒于鲁也传之。\n然则昏庸聪敏之用，岂有常哉？　　蜀之鄙有二僧：其一贫，其一富。\n贫者语于富者曰：“吾欲之南海，何如？”富者曰：“子何恃而往？”曰：“吾一瓶一钵足矣。\n”富者曰：“吾数年来欲买舟而下，犹未能也。\n子何恃而往！”越明年，贫者自南海还，以告富者，富者有惭色。\n　　西蜀之去南海，不知几千里也，僧富者不能至而贫者至焉。\n人之立志，顾不如蜀鄙之僧哉?是故聪与敏，可恃而不可恃也；自恃其聪与敏而不学者，自败者也。\n昏与庸，可限而不可限也；不自限其昏与庸，而力学不倦者，自力者也。"},
{"title": "山市", "author": "蒲松龄", "dynasty": "清代", "content": "奂山山市，邑八景之一也，然数年恒不一见。\n孙公子禹年与同人饮楼上，忽见山头有孤塔耸起，高插青冥，相顾惊疑，念近中无此禅院。\n无何，见宫殿数十所，碧瓦飞甍，始悟为山市。\n未几，高垣睥睨，连亘六七里，居然城郭矣。\n中有楼若者，堂若者，坊若者，历历在目，以亿万计。\n忽大风起，尘气莽莽然，城市依稀而已。\n既而风定天清，一切乌有，惟危楼一座，直接霄汉。\n楼五架，窗扉皆洞开；一行有五点明处，楼外天也。\n　　层层指数，楼愈高，则明渐少。\n数至八层，裁如星点。\n又其上，则黯然缥缈，不可计其层次矣。\n而楼上人往来屑屑，或凭或立，不一状。\n逾时，楼渐低，可见其顶；又渐如常楼；又渐如高舍；倏忽如拳如豆，遂不可见。\n　　又闻有早行者，见山上人烟市肆，与世无别，故又名“鬼市”云。"},
{"title": "地震", "author": "蒲松龄", "dynasty": "清代", "content": "康熙七年六月十七日戌刻，地大震。\n余适客稷下，方与表兄李笃之对烛饮。\n忽闻有声如雷，自东南来，向西北去。\n众骇异，不解其故。\n俄而几案摆簸，酒杯倾覆；屋梁椽柱，错折有声。\n相顾失色。\n久之，方知地震，各疾趋出。\n见楼阁房舍，仆而复起；墙倾屋塌之声，与儿啼女号，喧如鼎沸。\n　　人眩晕不能立，坐地上，随地转侧。\n河水倾泼丈余，鸡鸣犬吠满城中。\n逾一时许，始稍定。\n视街上，则男女裸聚，竞相告语，并忘其未衣也。\n后闻某处井倾仄，不可汲；某家楼台南北易向；栖霞山裂；沂水陷穴，广数亩。\n此真非常之奇变也。"},
{"title": "夸父逐日", "author": "佚名", "dynasty": "先秦", "content": "夸父与日逐走，入日；渴，欲得饮，饮于河、渭；河、渭不足，北饮大泽。\n未至，道渴而死。\n弃其杖，化为邓林。"},
{"title": "乐羊子妻", "author": "范晔", "dynasty": "南北朝", "content": "河南乐羊子之妻者，不知何氏之女也。\n　　羊子尝行路，得遗金一饼，还以与妻。\n妻曰：“妾闻志士不饮‘盗泉’之水，廉者不受嗟来之食，况拾遗求利,以污其行乎！”羊子大惭，乃捐金于野，而远寻师学。\n　　一年来归，妻跪问其故，羊子曰：“久行怀思，无它异也。\n”妻乃引刀趋机而言曰：“此织生自蚕茧，成于机杼。\n一丝而累，以至于寸，累寸不已，遂成丈匹。\n今若断斯织也，则捐失成功，稽废时日。\n夫子积学，当‘日知其所亡’，以就懿德；若中道而归，何异断斯织乎？”羊子感其言，复还终业，遂七年不返。\n　　尝有它舍鸡谬入园中，姑盗杀而食之，妻对鸡不餐而泣。\n姑怪问其故。\n妻曰：“自伤居贫，使食有它肉。\n”姑竟弃之。\n后盗欲有犯妻者，乃先劫其姑。\n妻闻，操刀而出。\n盗人曰：“释汝刀从我者可全，不从我者，则杀汝姑。\n”妻仰天而叹，举刀刎颈而死。\n盗亦不杀其姑。\n太守闻之，即捕杀贼盗，而赐妻缣帛，以礼葬之，号曰“贞义”。"},
{"title": "虽有嘉肴", "author": "戴圣", "dynasty": "两汉", "content": "虽有嘉肴，弗食，不知其旨也；虽有至道，弗学，不知其善也。\n是故学然后知不足，教然后知困。\n知不足，然后能自反也；知困，然后能自强也。\n故曰：教学相长也。\n《兑命》曰“学学半”，其此之谓乎！"},
{"title": "惠子相梁", "author": "庄子", "dynasty": "先秦", "content": "惠子相梁，庄子往见之。\n或谓惠子曰：“庄子来，欲代子相。\n”于是惠子恐，搜于国中三日三夜。\n庄子往见之，曰：“南方有鸟，其名为鹓鶵，子知之乎？夫鹓鶵发于南海，而飞于北海；非梧桐不止，非练实不食，非醴泉不饮。\n于是鸱得腐鼠，鹓鶵过之，仰而视之曰：‘吓！’今子欲以子之梁国而吓我邪？”"},
{"title": "共工怒触不周山", "author": "佚名", "dynasty": "未知", "content": "昔者，共工与颛顼争为帝，怒而触不周之山，天柱折，地维绝。\n天倾西北，故日月星辰移焉；地不满东南，故水潦尘埃归焉。"},
{"title": "北冥有鱼", "author": "庄周", "dynasty": "先秦", "content": "北冥有鱼，其名为鲲。\n鲲之大，不知其几千里也；化而为鸟，其名为鹏。\n鹏之背，不知其几千里也；怒而飞，其翼若垂天之云。\n是鸟也，海运则将徙于南冥。\n南冥者，天池也。\n《齐谐》者，志怪者也。\n《谐》之言曰：“鹏之徙于南冥也，水击三千里，抟扶摇而上者九万里，去以六月息者也。\n”野马也，尘埃也，生物之以息相吹也。\n天之苍苍，其正色邪？其远而无所至极邪？其视下也，亦若是则已矣。"},
{"title": "童趣", "author": "沈复", "dynasty": "清代", "content": "余忆童稚时，能张目对日，明察秋毫，见藐小之物必细察其纹理，故时有物外之趣。\n　　夏蚊成雷，私拟作群鹤舞于空中，心之所向，则或千或百，果然鹤也；昂首观之，项为之强。\n又留蚊于素帐中，徐喷以烟，使之冲烟而飞鸣，作青云白鹤观，果如鹤唳云端，为之怡然称快。\n　　余常于土墙凹凸处，花台小草丛杂处，蹲其身，使与台齐；定神细视，以丛草为林，以虫蚁为兽，以土砾凸者为丘，凹者为壑，神游其中，怡然自得。\n　　一日，见二虫斗草间，观之，兴正浓，忽有庞然大物，拔山倒树而来，盖一癞虾蟆，舌一吐而二虫尽为所吞。\n余年幼，方出神，不觉呀然一惊。\n神定，捉虾蟆，鞭数十，驱之别院。"},
{"title": "庄子与惠子游于濠梁之上", "author": "佚名", "dynasty": "先秦", "content": "庄子与惠子游于濠梁之上。\n庄子曰：“鲦鱼出游从容，是鱼之乐也。\n”惠子曰：“子非鱼，安知鱼之乐？”庄子曰：“子非我，安知我不知鱼之乐？”惠子曰：“我非子，固不知子矣；子固非鱼也，子之不知鱼之乐，全矣！”庄子曰：“请循其本。\n子曰‘汝安知鱼乐’云者，既已知吾知之而问我。\n我知之濠上也。\n”"},
{"title": "扁鹊见蔡桓公", "author": "韩非", "dynasty": "先秦", "content": "扁鹊见蔡桓公，立有间，扁鹊曰：“君有疾在腠理，不治将恐深。\n”桓侯曰：“寡人无疾。\n”扁鹊出，桓侯曰：“医之好治不病以为功！”　　居十日，扁鹊复见，曰：“君之病在肌肤，不治将益深。\n”桓侯不应。\n扁鹊出，桓侯又不悦。\n　　居十日，扁鹊复见，曰：“君之病在肠胃，不治将益深。\n”桓侯又不应。\n扁鹊出，桓侯又不悦。\n　　居十日，扁鹊望桓侯而还走。\n桓侯故使人问之，扁鹊曰：“疾在腠理，汤熨之所及也；在肌肤，针石之所及也；在肠胃，火齐之所及也；在骨髓，司命之所属，无奈何也。\n今在骨髓，臣是以无请也。\n”　　居五日，桓侯体痛，使人索扁鹊，已逃秦矣。\n桓侯遂死。"},
{"title": "富贵不能淫", "author": "佚名", "dynasty": "先秦", "content": "景春曰：“公孙衍、张仪岂不诚大丈夫哉？一怒而诸侯惧，安居而天下熄。\n”　　孟子曰：“是焉得为大丈夫乎？子未学礼乎？丈夫之冠也，父命之；女子之嫁也，母命之，往送之门，戒之曰：‘往之女家，必敬必戒，无违夫子！’以顺为正者，妾妇之道也。\n居天下之广居，立天下之正位，行天下之大道。\n得志，与民由之；不得志，独行其道。\n富贵不能淫，贫贱不能移，威武不能屈，此之谓大丈夫。\n”"},
{"title": "黔之驴", "author": "柳宗元", "dynasty": "唐代", "content": "黔无驴，有好事者船载以入。\n至则无可用，放之山下。\n虎见之，庞然大物也，以为神，蔽林间窥之。\n稍出近之，慭慭然，莫相知。\n　　他日，驴一鸣，虎大骇，远遁；以为且噬己也，甚恐。\n然往来视之，觉无异能者；益习其声，又近出前后，终不敢搏。\n稍近，益狎，荡倚冲冒。\n驴不胜怒，蹄之。\n虎因喜，计之曰：“技止此耳！”因跳踉大㘎，断其喉，尽其肉，乃去。\n　　噫！形之庞也类有德，声之宏也类有能。\n向不出其技，虎虽猛，疑畏，卒不敢取。\n今若是焉，悲夫！"},
{"title": "河中石兽", "author": "纪昀", "dynasty": "清代", "content": "沧州南一寺临河干，山门圮于河，二石兽并沉焉。\n阅十余岁，僧募金重修，求二石兽于水中，竟不可得，以为顺流下矣。\n棹数小舟，曳铁钯，寻十余里无迹。\n　　一讲学家设帐寺中，闻之笑曰：“尔辈不能究物理。\n是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。\n沿河求之，不亦颠乎？”众服为确论。\n　　一老河兵闻之，又笑曰：“凡河中失石，当求之于上流。\n盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。\n如是再啮，石又再转。\n转转不已，遂反溯流逆上矣。\n求之下流，固颠；求之地中，不更颠乎？”如其言，果得于数里外。\n然则天下之事，但知其一，不知其二者多矣，可据理臆断欤？"},
{"title": "塞翁失马", "author": "刘安", "dynasty": "两汉", "content": "近塞上之人，有善术者，马无故亡而入胡。\n人皆吊之，其父曰：“此何遽不为福乎？”居数月，其马将胡骏马而归。\n人皆贺之，其父曰：“此何遽不能为祸乎？”家富良马，其子好骑，堕而折其髀。\n人皆吊之，其父曰：“此何遽不为福乎？”居一年，胡人大入塞，丁壮者引弦而战。\n近塞之人，死者十九。\n此独以跛之故，父子相保。"},
{"title": "公输", "author": "墨子及弟子", "dynasty": "先秦", "content": "公输盘为楚造云梯之械，成，将以攻宋。\n子墨子闻之，起于鲁，行十日十夜，而至于郢，见公输盘。\n　　公输盘曰：“夫子何命焉为？”　　子墨子曰：“北方有侮臣者，愿借子杀之。\n”公输盘不说。\n　　子墨子曰：“请献十金。\n”　　公输盘曰：“吾义固不杀人。\n”　　子墨子起，再拜，曰：“请说之。\n吾从北方闻子为梯，将以攻宋。\n宋何罪之有？荆国有余于地，而不足于民，杀所不足而争所有余，不可谓智；宋无罪而攻之，不可谓仁；知而不争，不可谓忠。\n争而不得，不可谓强。\n义不杀少而杀众，不可谓知类。\n”　　公输盘服。\n　　子墨子曰：“然胡不已乎？”　　公输盘曰：“不可，吾既已言之王矣。\n”　　子墨子曰：“胡不见我于王？”　　公输盘曰：“诺。\n”　　子墨子见王，曰：“今有人于此，舍其文轩，邻有敝舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之——此为何若人？”　　王曰：“必为有窃疾矣。\n”　　子墨子曰：“荆之地方五千里，宋之地方五百里，此犹文轩之与敝舆也。\n荆有云梦，犀兕麋鹿满之，江汉之鱼鳖鼋鼍为天下富，宋所谓无雉兔鲋鱼者也，此犹粱肉之与糠糟也。\n荆有长松文梓楩楠豫章，宋无长木，此犹锦绣之与短褐也。\n臣以王吏之攻宋也，为与此同类。\n”　　王曰：“善哉！虽然，公输盘为我为云梯，必取宋。\n”　　于是见公输盘。\n子墨子解带为城，以牒为械，公输盘九设攻城之机变，子墨子九距之。\n公输盘之攻械尽，子墨子之守圉有余。\n　　公输盘诎，而曰：“吾知所以距子矣，吾不言。\n”　　子墨子亦曰：“吾知子之所以距我，吾不言。\n”　　楚王问其故。\n　　子墨子曰：“公输子之意不过欲杀臣。\n杀臣，宋莫能守，乃可攻也。\n然臣之弟子禽滑厘等三百人，已持臣守圉之器，在宋城上而待楚寇矣。\n虽杀臣，不能绝也。\n”　　楚王曰：“善哉。\n吾请无攻宋矣。\n”　　子墨子归，过宋。\n天雨，庇其闾中，守闾者不内也。\n故曰：治于神者，众人不知其功。\n争于明者，众人知之。"},
{"title": "卖油翁", "author": "欧阳修", "dynasty": "宋代", "content": "陈康肃公善射，当世无双，公亦以此自矜。\n尝射于家圃，有卖油翁释担而立，睨之，久而不去。\n见其发矢十中八九，但微颔之。\n　　康肃问曰：“汝亦知射乎？吾射不亦精乎？”翁曰：“无他，但手熟尔。\n”康肃忿然曰：“尔安敢轻吾射！”翁曰：“以我酌油知之。\n”乃取一葫芦置于地，以钱覆其口，徐以杓酌油沥之，自钱孔入，而钱不湿。\n因曰：“我亦无他，惟手熟尔。\n”康肃笑而遣之。"},
{"title": "宋定伯捉鬼", "author": "干宝", "dynasty": "魏晋", "content": "南阳宋定伯,年少时，夜行逢鬼。\n问之，鬼言：“我是鬼。\n”鬼问：“汝复谁？”定伯诳之，言：“我亦鬼。\n”鬼问：“欲至何所？”答曰：“欲至宛市。\n”鬼言：“我亦欲至宛市。\n”遂行。\n　　数里，鬼言：“步行太亟，可共递相担，何如？”定伯曰：“大善。\n”鬼便先担定伯数里。\n鬼言：“卿太重，将非鬼也？”定伯言：“我新鬼，故身重耳。\n”定伯因复担鬼，鬼略无重。\n如是再三。\n定伯复言：“我新鬼，不知有何所畏忌？”鬼答言：“惟不喜人唾。\n”于是共行。\n道遇水，定伯令鬼先渡，听之，了然无声音。\n定伯自渡，漕漼作声。\n鬼复言：“何以作声？”定伯曰：“新死，不习渡水故耳，勿怪吾也。\n”　　行欲至宛市，定伯便担鬼著肩上，急持之。\n鬼大呼，声咋咋然，索下，不复听之。\n径至宛市中下著地，化为一羊，便卖之恐其变化，唾之。\n得钱千五百，乃去。\n于时石崇言：“定伯卖鬼,得钱千五百文。\n”"},
{"title": "智子疑邻", "author": "韩非", "dynasty": "先秦", "content": "宋有富人，天雨墙坏。\n其子曰：“不筑，必将有盗。\n”其邻人之父亦云。\n暮而果大亡其财，其家甚智其子，而疑邻人之父。"},
{"title": "狼三则", "author": "蒲松龄", "dynasty": "清代", "content": "其一　　有屠人货肉归，日已暮，欻一狼来，瞰担上肉，似甚垂涎，随尾行数里。\n屠惧，示之以刃，少却；及走，又从之。\n屠无计，思狼所欲者肉，不如姑悬诸树而早取之。\n遂钩肉，翘足挂树间，示以空担。\n狼乃止。\n屠归。\n昧爽，往取肉，遥望树上悬巨物，似人缢死状。\n大骇，逡巡近视之，则死狼也。\n仰首细审，见狼口中含肉，钩刺狼腭，如鱼吞饵。\n时狼皮价昂，直十余金，屠小裕焉。\n缘木求鱼，狼则罹之，是可笑也。\n其二　　一屠晚归，担中肉尽，止有剩骨。\n途中两狼，缀行甚远。\n　　屠惧，投以骨。\n一狼得骨止，一狼仍从。\n复投之，后狼止而前狼又至。\n骨已尽矣，而两狼之并驱如故。\n　　屠大窘，恐前后受其敌。\n顾野有麦场，场主积薪其中，苫蔽成丘。\n屠乃奔倚其下，弛担持刀。\n狼不敢前，眈眈相向。\n　　少时，一狼径去，其一犬坐于前。\n久之，目似瞑，意暇甚。\n屠暴起，以刀劈狼首，又数刀毙之。\n方欲行，转视积薪后，一狼洞其中，意将隧入以攻其后也。\n身已半入，止露尻尾。\n屠自后断其股，亦毙之。\n乃悟前狼假寐，盖以诱敌。\n　　狼亦黠矣，而顷刻两毙，禽兽之变诈几何哉？止增笑耳。\n其三　　一屠暮行，为狼所逼。\n道旁有夜耕所遗行室，奔入伏焉。\n狼自苫中探爪入。\n屠急捉之，令不可去。\n但思无计可以死之。\n惟有小刀不盈寸，遂割破狼爪下皮，以吹豕之法吹之。\n极力吹移时，觉狼不甚动，方缚以带。\n出视，则狼胀如牛，股直不能屈，口张不得合。\n遂负之以归。\n　　非屠，乌能作此谋也！　　三事皆出于屠；则屠人之残爆，杀狼亦可用也。"},
{"title": "观潮", "author": "周密", "dynasty": "宋代", "content": "浙江之潮，天下之伟观也。\n自既望以至十八日为盛。\n方其远出海门，仅如银线；既而渐近，则玉城雪岭际天而来，大声如雷霆，震撼激射，吞天沃日，势极雄豪。\n杨诚斋诗云“海涌银为郭，江横玉系腰”者是也。\n　　每岁京尹出浙江亭教阅水军，艨艟数百，分列两岸；既而尽奔腾分合五阵之势，并有乘骑弄旗标枪舞刀于水面者，如履平地。\n倏尔黄烟四起，人物略不相睹，水爆轰震，声如崩山。\n烟消波静，则一舸无迹，仅有“敌船”为火所焚，随波而逝。\n　　吴儿善泅者数百，皆披发文身，手持十幅大彩旗，争先鼓勇，溯迎而上，出没于鲸波万仞中，腾身百变，而旗尾略不沾湿，以此夸能。\n　　江干上下十余里间，珠翠罗绮溢目，车马塞途，饮食百物皆倍穹常时，而僦赁看幕，虽席地不容间也。"},
{"title": "送东阳马生序", "author": "宋濂", "dynasty": "明代", "content": "余幼时即嗜学。\n家贫，无从致书以观，每假借于藏书之家，手自笔录，计日以还。\n天大寒，砚冰坚，手指不可屈伸，弗之怠。\n录毕，走送之，不敢稍逾约。\n以是人多以书假余，余因得遍观群书。\n既加冠，益慕圣贤之道。\n又患无硕师名人与游，尝趋百里外，从乡之先达执经叩问。\n先达德隆望尊，门人弟子填其室，未尝稍降辞色。\n余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。\n故余虽愚，卒获有所闻。\n　　当余之从师也，负箧曳屣，行深山巨谷中。\n穷冬烈风，大雪深数尺，足肤皲裂而不知。\n至舍，四支僵劲不能动，媵人持汤沃灌，以衾拥覆，久而乃和。\n寓逆旅，主人日再食，无鲜肥滋味之享。\n同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意，以中有足乐者，不知口体之奉不若人也。\n盖余之勤且艰若此。\n今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？　　今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵诗书，无奔走之劳矣；有司业、博士为之师，未有问而不告、求而不得者也；凡所宜有之书，皆集于此，不必若余之手录，假诸人而后见也。\n其业有不精、德有不成者，非天质之卑，则心不若余之专耳，岂他人之过哉？　　东阳马生君则，在太学已二年，流辈甚称其贤。\n余朝京师，生以乡人子谒余，撰长书以为贽，辞甚畅达。\n与之论辨，言和而色夷。\n自谓少时用心于学甚劳，是可谓善学者矣。\n其将归见其亲也，余故道为学之难以告之。\n谓余勉乡人以学者，余之志也；诋我夸际遇之盛而骄乡人者，岂知予者哉？"},
{"title": "咏雪 / 咏雪联句", "author": "刘义庆", "dynasty": "南北朝", "content": "谢太傅寒雪日内集，与儿女讲论文义。\n俄而雪骤，公欣然曰：“白雪纷纷何所似？”兄子胡儿曰：“撒盐空中差可拟。\n”兄女曰：“未若柳絮因风起。\n”公大笑乐。\n即公大兄无奕女，左将军王凝之妻也。"},
{"title": "隆中对", "author": "陈寿", "dynasty": "魏晋", "content": "亮躬耕陇亩，好为《梁父吟》。\n身长八尺，每自比于管仲、乐毅，时人莫之许也。\n惟博陵崔州平、颍川徐庶元直与亮友善，谓为信然。\n　　时先主屯新野。\n徐庶见先主，先主器之，谓先主曰：“诸葛孔明者，卧龙也，将军岂愿见之乎？”先主曰：“君与俱来。\n”庶曰：“此人可就见，不可屈致也。\n将军宜枉驾顾之。\n”　　由是先主遂诣亮，凡三往，乃见。\n因屏人曰：“汉室倾颓，奸臣窃命，主上蒙尘。\n孤不度德量力，欲信大义于天下；而智术浅短，遂用猖蹶，至于今日。\n然志犹未已，君谓计将安出？”　　亮答曰：“自董卓已来，豪杰并起，跨州连郡者不可胜数。\n曹操比于袁绍，则名微而众寡。\n然操遂能克绍，以弱为强者，非惟天时，抑亦人谋也。\n今操已拥百万之众，挟天子而令诸侯，此诚不可与争锋。\n孙权据有江东，已历三世，国险而民附，贤能为之用，此可以为援而不可图也。\n荆州北据汉、沔，利尽南海，东连吴会，西通巴、蜀，此用武之国，而其主不能守，此殆天所以资将军，将军岂有意乎？益州险塞，沃野千里，天府之土，高祖因之以成帝业。\n刘璋暗弱，张鲁在北，民殷国富而不知存恤，智能之士思得明君。\n将军既帝室之胄，信义著于四海，总揽英雄，思贤如渴，若跨有荆、益，保其岩阻，西和诸戎，南抚夷越，外结好孙权，内修政理；天下有变，则命一上将将荆州之军以向宛、洛，将军身率益州之众出于秦川，百姓孰敢不箪食壶浆以迎将军者乎？诚如是，则霸业可成，汉室可兴矣。\n”　　先主曰：“善！”于是与亮情好日密。\n　　关羽、张飞等不悦，先主解之曰：“孤之有孔明，犹鱼之有水也。\n愿诸君勿复言。\n”羽、飞乃止。"},
{"title": "唐雎不辱使命", "author": "刘向 撰", "dynasty": "两汉", "content": "秦王使人谓安陵君曰：“寡人欲以五百里之地易安陵，安陵君其许寡人！”安陵君曰：“大王加惠，以大易小，甚善；虽然，受地于先王，愿终守之，弗敢易！”秦王不说。\n安陵君因使唐雎使于秦。\n　　秦王谓唐雎曰：“寡人以五百里之地易安陵，安陵君不听寡人，何也？且秦灭韩亡魏，而君以五十里之地存者，以君为长者，故不错意也。\n今吾以十倍之地，请广于君，而君逆寡人者，轻寡人与？”唐雎对曰：“否，非若是也。\n安陵君受地于先王而守之，虽千里不敢易也，岂直五百里哉？”　　秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻也。\n”秦王曰：“天子之怒，伏尸百万，流血千里。\n”唐雎曰：“大王尝闻布衣之怒乎？”秦王曰：“布衣之怒，亦免冠徒跣，以头抢地尔。\n”唐雎曰：“此庸夫之怒也，非士之怒也。\n夫专诸之刺王僚也，彗星袭月；聂政之刺韩傀也，白虹贯日；要离之刺庆忌也，仓鹰击于殿上。\n此三子者，皆布衣之士也，怀怒未发，休祲降于天，与臣而将四矣。\n若士必怒，伏尸二人，流血五步，天下缟素，今日是也。\n”挺剑而起。\n 　　秦王色挠，长跪而谢之曰：“先生坐！何至于此！寡人谕矣：夫韩、魏灭亡，而安陵以五十里之地存者，徒以有先生也。\n”"},
{"title": "满江红·题南京夷山驿", "author": "王清惠", "dynasty": "宋代", "content": "太液芙蓉，浑不似、旧时颜色。\n曾记得、春风雨露，玉楼金阙。\n名播兰馨妃后里，晕潮莲脸君王侧。\n忽一声、鼙鼓揭天来，繁华歇。\n龙虎散，风云灭。\n千古恨，凭谁说。\n对山河百二，泪盈襟血。\n客馆夜惊尘土梦，宫车晓碾关山月。\n问嫦娥、于我肯从容，同圆缺？"},
{"title": "八声甘州·记玉关踏雪事清游", "author": "张炎", "dynasty": "宋代", "content": "辛卯岁，沈尧道同余北归，各处杭、越。\n逾岁，尧道来问寂寞，语笑数日。\n又复别去。\n赋此曲，并寄赵学舟。\n记玉关踏雪事清游，寒气脆貂裘。\n傍枯林古道，长河饮马，此意悠悠。\n短梦依然江表，老泪洒西州。\n一字无题处，落叶都愁。\n载取白云归去，问谁留楚佩，弄影中洲？折芦花赠远，零落一身秋。\n向寻常、野桥流水，待招来，不是旧沙鸥。\n空怀感，有斜阳处，却怕登楼。"},
{"title": "兰陵王·丙子送春", "author": "刘辰翁", "dynasty": "宋代", "content": "送春去。\n春去人间无路。\n秋千外，芳草连天，谁遣风沙暗南浦。\n依依甚意绪。\n漫忆海门飞絮。\n乱鸦过，斗转城荒，不见来时试灯处。\n春去。\n最谁苦。\n但箭雁沉边，梁燕无主。\n杜鹃声里长门暮。\n想玉树凋土，泪盘如露。\n咸阳送客屡回顾。\n斜日未能度。\n春去。\n尚来否。\n正江令恨别，庾信愁赋。\n二人皆北去。\n苏堤尽日风和雨。\n叹神游故国，花记前度。\n人生流落，顾孺子，共夜语。"},
{"title": "陈涉世家", "author": "司马迁", "dynasty": "两汉", "content": "陈胜者，阳城人也，字涉。\n吴广者，阳夏人也，字叔。\n陈涉少时，尝与人佣耕，辍耕之垄上，怅恨久之，曰：“苟富贵，无相忘。\n”佣者笑而应曰：“若为佣耕，何富贵也？”陈涉太息曰：“嗟乎！燕雀安知鸿鹄之志哉！”　　二世元年七月，发闾左谪戍渔阳，九百人屯大泽乡。\n陈胜﹑吴广皆次当行，为屯长。\n会天大雨，道不通，度已失期。\n失期，法皆斩。\n陈胜﹑吴广乃谋曰：“今亡亦死，举大计亦死；等死，死国可乎？”陈胜曰：“天下苦秦久矣。\n吾闻二世少子也，不当立，当立者乃公子扶苏。\n扶苏以数谏故，上使外将兵。\n今或闻无罪，二世杀之。\n百姓多闻其贤，未知其死也。\n项燕为楚将，数有功，爱士卒，楚人怜之。\n或以为死，或以为亡。\n今诚以吾众诈自称公子扶苏﹑项燕，为天下唱，宜多应者。\n”吴广以为然。\n乃行卜。\n卜者知其指意，曰：“足下事皆成，有功。\n然足下卜之鬼乎！”陈胜﹑吴广喜，念鬼，曰：“此教我先威众耳。\n”乃丹书帛曰“陈胜王”，置人所罾鱼腹中。\n卒买鱼烹食，得鱼腹中书，固以怪之矣。\n又间令吴广之次所旁丛祠中，夜篝火，狐鸣呼曰：“大楚兴，陈胜王。\n”卒皆夜惊恐。\n旦日，卒中往往语，皆指目陈胜。\n　　吴广素爱人，士卒多为用者。\n将尉醉，广故数言欲亡，忿恚尉，令辱之，以激怒其众。\n尉果笞广。\n尉剑挺，广起，夺而杀尉。\n陈胜佐之，并杀两尉。\n召令徒属曰：“公等遇雨，皆已失期，失期当斩。\n藉第令毋斩，而戍死者固十六七。\n且壮士不死即已，死即举大名耳，王侯将相宁nìng有种乎！”徒属皆曰：“敬受命。\n”乃诈称公子扶苏﹑项燕，从民欲也。\n袒右，称大楚。\n为坛而盟，祭以尉首。\n陈胜自立为将军，吴广为都尉。\n攻大泽乡，收而攻蕲qí。\n蕲下，乃令符离人葛婴将兵徇蕲以东。\n攻铚、酂、苦、柘、谯皆下之。\n行收兵。\n比至陈，车六七百乘，骑千余，卒数万人。\n攻陈，陈守令皆不在，独守丞与战谯门中。\n弗胜，守丞死，乃入据陈。\n数日，号令召三老﹑豪杰与皆来会计事。\n三老﹑豪杰皆曰：“将军身被坚执锐，伐无道，诛暴秦，复立楚国之社稷，功宜为王。\n”陈涉乃立为王，号为张楚。\n当此时，诸郡县苦秦吏者，皆刑其长吏，杀之以应陈涉。\n乃以吴叔为假王，监诸将以西击荥阳。\n令陈人武臣、张耳、陈馀徇赵地，令汝阴人邓宗徇九江郡。\n当此时，楚兵数千人为聚者，不可胜数。\n　　葛婴至东城，立襄强为楚王。\n婴后闻陈王已立，因杀襄强，还报。\n至陈，陈王诛杀葛婴。\n陈王令魏人周市北徇魏地。\n吴广围荥阳。\n李由为三川守，守荥阳，吴叔弗能下。\n陈王征国之豪杰与计，以上蔡人房君蔡赐为上柱国。\n　　周文，陈之贤人也，尝为项燕军视日，事春申君，自言习兵，陈王与之将军印，西击秦。\n行收兵至关，车千乘，卒数十万，至戏，军焉。\n秦令少府章邯免郦山徒﹑人奴产子生，悉发以击楚大军，尽败之。\n周文败，走出关，止次曹阳二三月。\n章邯追败之，复走次渑池十余日。\n章邯击，大破之。\n周文自刭，军遂不战。\n　　武臣到邯郸，自立为赵王，陈馀为大将军，张耳、召骚为左右丞相。\n陈王怒，捕系武臣等家室，欲诛之。\n柱国曰：“秦未亡而诛赵王将相家属，此生一秦也。\n不如因而立之。\n”陈王乃遣使者贺赵，而徙系武臣等家属宫中，而封耳子张敖为成都君，趣赵兵，亟入关。\n赵王将相相与谋曰：“王王赵，非楚意也。\n楚已诛秦，必加兵於赵。\n计莫如毋西兵，使使北徇燕地以自广也。\n赵南据大河，北有燕、代，楚虽胜秦，不敢制赵。\n若楚不胜秦，必重赵。\n赵乘秦之弊，可以得志于天下。\n”赵王以为然，因不西兵，而遣故上谷卒史韩广将兵北徇燕地。\n　　燕故贵人豪杰谓韩广曰：“楚已立王，赵又已立王。\n燕虽小，亦万乘之国也，原将军立为燕王。\n”韩广曰：“广母在赵，不可。\n”燕人曰：“赵方西忧秦，南忧楚，其力不能禁我。\n且以楚之彊，不敢害赵王将相之家，赵独安敢害将军之家！”韩广以为然，乃自立为燕王。\n居数月，赵奉燕王母及家属归之燕。\n　　当此之时，诸将之徇地者，不可胜数。\n周市北徇地至狄，狄人田儋杀狄令，自立为齐王，以齐反击周市。\n市军散，还至魏地，欲立魏后故宁陵君咎为魏王。\n时咎在陈王所，不得之魏。\n魏地已定，欲相与立周市为魏王，周市不肯。\n使者五反，陈王乃立宁陵君咎为魏王，遣之国。\n周市卒为相。\n　　将军田臧等相与谋曰：“周章军已破矣，秦兵旦暮至，我围荥阳城弗能下，秦军至，必大败。\n不如少遗兵，足以守荥阳，悉精兵迎秦军。\n今假王骄，不知兵权，不可与计，非诛之，事恐败。\n”因相与矫王令以诛吴叔，献其首于陈王。\n陈王使使赐田臧楚令尹印，使为上将。\n田臧乃使诸将李归等守荥阳城，自以精兵西迎秦军于敖仓。\n与战，田臧死，军破。\n章邯进兵击李归等荥阳下，破之，李归等死。\n　　阳城人邓说将兵居郯，章邯别将击破之，邓说军散走陈。\n铚人伍徐将兵居许，章邯击破之，伍徐军皆散走陈。\n陈王诛邓说。\n　　陈王初立时，陵人秦嘉﹑铚人董譄﹑符离人朱鸡石﹑取虑人郑布﹑徐人丁疾等皆特起，将兵围东海守庆于郯。\n陈王闻，乃使武平君畔为将军，监郯下军。\n秦嘉不受命，嘉自立为大司马，恶属武平君。\n告军吏曰：“武平君年少，不知兵事，勿听！”因矫以王命杀武平君畔。\n　　章邯已破伍徐，击陈，柱国房君死。\n章邯又进兵击陈西张贺军。\n陈王出监战，军破，张贺死。\n　　腊月，陈王之汝阴，还至下城父，其御庄贾杀以降秦。\n陈胜葬砀，谥曰隐王。\n　　陈王故涓人将军吕臣为仓头军，起新阳，攻陈下之，杀庄贾，复以陈为楚。\n　　初，陈王至陈，令铚人宋留将兵定南阳，入武关。\n留已徇南阳，闻陈王死，南阳复为秦。\n宋留不能入武关，乃东至新蔡，遇秦军，宋留以军降秦。\n秦传留至咸阳，车裂留以徇。\n　　秦嘉等闻陈王军破出走，乃立景驹为楚王，引兵之方与，欲击秦军定陶下。\n使公孙庆使齐王，欲与并力俱进。\n齐王曰：“闻陈王战败，不知其死生，楚安得不请而立王！”公孙庆曰：“齐不请楚而立王，楚何故请齐而立王！且楚首事，当令于天下。\n”田儋诛杀公孙庆。\n　　秦左右校复攻陈，下之。\n吕将军走，收兵复聚。\n鄱盗当阳君黥布之兵相收，复击秦左右校，破之青波，复以陈为楚。\n会项梁立怀王孙心为楚王。\n　　陈胜王凡六月。\n已为王，王陈。\n其故人尝与佣耕者闻之，之陈，扣宫门曰：“吾欲见涉。\n”宫门令欲缚之。\n自辩数，乃置，不肯为通。\n陈王出，遮道而呼涉。\n陈王闻之，乃召见，载与俱归。\n入宫，见殿屋帷帐，客曰：“夥颐！涉之为王沉沉者！”楚人谓多为伙，故天下传之，夥涉为王，由陈涉始。\n客出入愈益发舒，言陈王故情。\n或说陈王曰：“客愚无知，颛妄言，轻威。\n”陈王斩之。\n诸陈王故人皆自引去，由是无亲陈王者。\n陈王以朱房为中正，胡武为司过，主司群臣。\n诸将徇地，至，令之不是者，系而罪之，以苛察为忠。\n其所不善者，弗下吏，辄自治之。\n陈王信用之。\n诸将以其故不亲附，此其所以败也。\n　　陈胜虽已死，其所置遣侯王将相竟亡秦，由涉首事也。\n高祖时为陈涉置守頉三十家砀，至今血食。\n　　褚先生曰：地形险阻，所以为固也；兵革刑法，所以为治也。\n犹未足恃也。\n夫先王以仁义为本，而以固塞文法为枝叶，岂不然哉！吾闻贾生之称曰：　　“秦孝公据肴函之固，拥雍州之地，君臣固守，以窥周室，有席卷天下、包举宇内、囊括四海之意，并吞八荒之心。\n当是时也，商君佐之，内立法度，务耕织，修守战之具；外连衡而斗诸侯。\n于是秦人拱手而取西河之外。\n　　“孝公既没，惠文、武、昭襄蒙故业因遗策，南取汉中，西举巴蜀，东割膏腴之地，收要害之郡。\n诸侯恐惧，会盟而谋弱秦，不爱珍器、重宝、肥饶之地，以致天下之士，合从缔交，相与为一。\n当此之时，齐有孟尝，赵有平原，楚有春申，魏有信陵。\n此四君者，皆明智而忠信，宽厚而爱人，尊贤而重士，约从离横，兼韩、魏、燕、赵、宋、卫、中山之众。\n于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。\n尝以十倍之地，百万之众，叩关而攻秦。\n秦人开关而延敌，九国之师逡巡遁逃而不敢进。\n秦无亡矢遗镞之费，而天下诸侯已困矣。\n于是从散约解，争割地以赂秦。\n秦有余力而制其弊，追亡逐北，伏尸百万，流血飘橹。\n因利乘便，宰割天下，分裂河山。\n强国请服，弱国入朝。\n　　“施及孝文王、庄襄王，享国之日浅，国家无事。\n　　“及至始皇，奋六世之余烈，振长策而御宇内，吞二周而亡诸侯，履至尊而制六合，执敲朴以鞭笞天下，威振四海。\n南取百越之地，以为桂林、象郡。\n百越之君，俯首系颈，委命下吏。\n乃使蒙恬北筑长城而守藩篱，却匈奴七百余里。\n胡人不敢南下而牧马，士不敢弯弓而报怨。\n于是废先王之道，燔百家之言，以愚黔首；隳名城，杀豪俊，收天下之兵聚之咸阳，销锋鍉，铸以为金人十二，以弱天下之民。\n然后践华为城，因河为池，据亿丈之城、临不测之溪以为固。\n良将劲驽，守要害之处；信臣精卒，陈利兵而谁何。\n天下已定，始皇之心，自以为关中之固，金城千里，子孙帝王万世之业也。\n　　“始皇既没，余威震于殊俗。\n然陈涉瓮牖绳枢之子，氓隶之人，而迁徙之徒也；材能不及中人，非有仲尼、墨翟之贤，陶朱、猗顿之富。\n蹑足行伍之间，倔起阡陌之中，率罢散之卒，将数百之众，转而攻秦，斩木为兵，揭竿为旗，天下云集而响应，赢粮而景从。\n山东豪俊遂并起而亡秦族矣。\n　　“且夫天下非小弱也，雍州之地，肴函之固，自若也；陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，不铦于钩戟长铩也；适戍之众，非抗于九国之师也；深谋远虑，行军用兵之道，非及向时之士也。\n然而成败异变，功业相反。\n试使山东之国与陈涉度长絜大，比权量力，则不可同年而语矣。\n然秦以区区之地，致万乘之势，序八州而朝同列，百有余年矣。\n然后以六合为家，肴函为宫。\n一夫作难而七庙隳，身死人手，为天下笑者，何也？仁义不施而攻守之势异也。\n”　　【索隐述赞】天下匈匈，海内乏主，掎鹿争捷，瞻乌爰处。\n陈胜首事，厥号张楚。\n鬼怪是凭，鸿鹄自许。\n葛婴东下，周文西拒。\n始亲朱房，又任胡武。\n伙颐见杀，腹心不与。\n庄贾何人，反噬城父！"},
{"title": "人有亡斧者", "author": "吕不韦 撰", "dynasty": "先秦", "content": "人有亡斧者，意其邻人之子。\n视其行步，窃斧也；视其颜色，窃斧也；听其言语，窃斧也；动作态度，无为而不窃斧者也。\n俄而掘其沟而得其斧，他日，复见其邻之子，其行动、颜色、动作皆无似窃斧者也。"},
{"title": "富人之子", "author": "苏轼", "dynasty": "宋代", "content": "齐有富人，家累千金。\n其二子甚愚，其父又不教之。\n一日，艾子谓其父曰：“君之子虽美，而不通世务，他日曷能克其家?”父怒曰：“吾之子敏而且恃多能，岂有不通世务者耶?”艾子曰：“不须试之他，但问君之子，所食者米，从何来？若知之，吾当妄言之罪。\n”父遂呼其子问之。\n其子嘻然笑曰：“吾岂不知此也？每以布囊取来。\n”其父愀然改容曰：“子之愚甚也!彼米不是田中来?”艾子曰：“非其父不生其子。\n”"},
{"title": "论语十则", "author": "佚名", "dynasty": "先秦", "content": "子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”"},
{"title": "清平乐·候蛩凄断", "author": "张炎", "dynasty": "宋代", "content": "候蛩凄断，人语西风岸。\n月落沙平江似练，望尽芦花无雁。\n暗教愁损兰成，可怜夜夜关情。\n只有一枝梧叶，不知多少秋声！"},
{"title": "晏子使楚", "author": "刘向", "dynasty": "两汉", "content": "一晏子使楚。\n楚人以晏子短，楚人为小门于大门之侧而延晏子。\n晏子不入，曰：“使狗国者从狗门入，今臣使楚，不当从此门入。\n”傧者更道，从大门入。\n见楚王。\n王曰：“齐无人耶？使子为使。\n”晏子对曰：“齐之临淄三百闾，张袂成阴，挥汗成雨，比肩继踵而在，何为无人？”王曰：“然则何为使予？”晏子对曰：“齐命使，各有所主：其贤者使使贤主，不肖者使使不肖主。\n婴最不肖，故宜使楚矣！”二晏子将使楚。\n楚王闻之，谓左右曰：“晏婴，齐之习辞者也。\n今方来，吾欲辱之，何以也？”左右对曰：“为其来也，臣请缚一人，过王而行，王曰：‘何为者也？’对曰：‘齐人也。\n’王曰：‘何坐？’曰：‘坐盗。\n’三晏子至，楚王赐晏子酒，酒酣，吏二缚一人诣王。\n王曰：“缚者曷为者也？”对曰：“齐人也，坐盗。\n”王视晏子曰：“齐人固善盗乎？”晏子避席对曰：“婴闻之，橘生淮南则为橘，生于淮北则为枳，叶徒相似，其实味不同。\n所以然者何？水土异也。\n今民生长于齐不盗，入楚则盗，得无楚之水土使民善盗耶？”王笑曰：“圣人非所与熙也，寡人反取病焉。\n”"},
{"title": "满井游记", "author": "袁宏道", "dynasty": "明代", "content": "燕地寒，花朝节后，余寒犹厉。\n冻风时作，作则飞沙走砾。\n局促一室之内，欲出不得。\n每冒风驰行，未百步辄返。\n　　廿二日天稍和，偕数友出东直，至满井。\n高柳夹堤，土膏微润，一望空阔，若脱笼之鹄。\n于时冰皮始解，波色乍明，鳞浪层层，清澈见底，晶晶然如镜之新开而冷光之乍出于匣也。\n山峦为晴雪所洗，娟然如拭，鲜妍明媚，如倩女之靧面而髻鬟之始掠也。\n柳条将舒未舒，柔梢披风，麦田浅鬣寸许。\n游人虽未盛，泉而茗者，罍而歌者，红装而蹇者，亦时时有。\n风力虽尚劲，然徒步则汗出浃背。\n凡曝沙之鸟，呷浪之鳞，悠然自得，毛羽鳞鬣之间皆有喜气。\n始知郊田之外未始无春，而城居者未之知也。\n　　夫不能以游堕事而潇然于山石草木之间者，惟此官也。\n而此地适与余近，余之游将自此始，恶能无纪？己亥之二月也。"},
{"title": "清平乐·宫怨", "author": "黄升", "dynasty": "宋代", "content": "珠帘寂寂。\n愁背银缸泣。\n记得少年初选入。\n三十六宫第一。\n当年掌上承恩。\n而今冷落长门。\n又是羊车过也，月明花落黄昏。"},
{"title": "滥竽充数", "author": "韩非", "dynasty": "先秦", "content": "齐宣王使人吹竽，必三百人。\n南郭处士请为王吹竽，宣王说之，廪食以数百人。\n宣王死，湣王立，好一一听之，处士逃。"},
{"title": "世无良猫", "author": "乐钧", "dynasty": "清代", "content": "某恶鼠，破家求良猫。\n厌以腥膏，眠以毡罽。\n猫既饱且安，率不食鼠，甚者与鼠游戏，鼠以故益暴。\n某怒，遂不复蓄猫，以为天下无良猫也。\n是无猫邪，是不会蓄猫也。"},
{"title": "掩耳盗铃", "author": "吕不韦 撰", "dynasty": "先秦", "content": "范氏之亡也，百姓有得钟者，欲负而走，则钟大不可负；以锤毁之，钟况然有声。\n恐人闻之而夺己也，遽掩其耳。\n恶人闻之，可也；恶己自闻之，悖也！"},
{"title": "刻舟求剑 / 楚人涉江", "author": "佚名", "dynasty": "先秦", "content": "楚人有涉江者，其剑自舟中坠于水。\n遽契其舟，曰：“是吾剑之所从坠。\n”舟止，从其所契者入水求之。\n舟已行矣，而剑不行，求剑若此，不亦惑乎！"},
{"title": "愚人食盐", "author": "僧伽斯那", "dynasty": "南北朝", "content": "昔有愚人，至于他家。\n主人与食，嫌淡无味。\n主人闻已，更为益盐。\n既得盐美，便自念言：“所以美者，缘有盐故。\n少有尚尔，况复多也？”愚人无智，便空食盐。\n食已口爽，反为其患。"},
{"title": "郑人买履", "author": "韩非", "dynasty": "先秦", "content": "郑人有欲买履者，先自度其足，而置之其坐。\n至之市，而忘操之。\n已得履，乃曰：“吾忘持度。\n”反归取之。\n及反，市罢，遂不得履。\n人曰：“何不试之以足?”曰：“宁信度,无自信也。\n”"},
{"title": "揠苗助长", "author": "佚名", "dynasty": "先秦", "content": "宋人有闵其苗之不长而揠之者，芒芒然归，谓其人曰：“今日病矣！予助苗长矣！”其子趋而往视之，苗则槁矣。\n天下之不助苗长者寡矣。\n以为无益而舍之者，不耘苗者也；助之长者，揠苗者也，非徒无益，而又害之。"},
{"title": "画蛇添足", "author": "刘向", "dynasty": "两汉", "content": "楚有祠者，赐其舍人卮酒，舍人相谓曰：“数人饮之不足，一人饮之有余。\n请画地为蛇，先成者饮酒。\n”一人蛇先成，引酒且饮之，乃左手持卮，右手画蛇，曰：“吾能为之足。\n”未成，一人之蛇成，夺其卮曰：“蛇固无足，子安能为之足？”遂饮其酒。\n为蛇足者，终亡其酒。"},
{"title": "孟母三迁", "author": "刘向", "dynasty": "两汉", "content": "邹孟轲母，号孟母。\n其舍近墓。\n孟子之少时，嬉游为墓间之事。\n孟母曰：“此非吾所以居处子。\n”乃去，舍市旁。\n其嬉游为贾人炫卖之事。\n孟母又曰：“此非吾所以处吾子也。\n”复徙居学宫之旁。\n其嬉游乃设俎豆，揖让进退。\n孟母曰：“真可以处居子矣。\n”遂居。\n及孟子长，学六艺，卒成大儒之名。\n君子谓孟母善以渐化。"},
{"title": "陈元方候袁公", "author": "刘义庆", "dynasty": "南北朝", "content": "陈元方年十一时，候袁公。\n袁公问曰：“贤家君在太丘，远近称之，何所履行？”元方曰：“老父在太丘，强者绥之以德，弱者抚之以仁，恣其所安，久而益敬。\n”袁公曰：“孤往者尝为邺令，正行此事。\n不知卿家君法孤，孤法卿父？”元方曰：“周公、孔子异世而出，周旋动静，万里如一。\n周公不师孔子，孔子亦不师周公。\n”"},
{"title": "叶公好龙", "author": "刘向", "dynasty": "两汉", "content": "叶公子高好龙，钩以写龙，凿以写龙，屋室雕文以写龙。\n于是天龙闻而下之，窥头于牖，施尾于堂。\n叶公见之，弃而还走，失其魂魄，五色无主。\n是叶公非好龙也，好夫似龙而非龙者也。"},
{"title": "点绛唇·金谷年年", "author": "林逋", "dynasty": "宋代", "content": "金谷年年，乱生春色谁为主？余花落处，满地和烟雨。\n又是离歌，一阕长亭暮。\n王孙去，萋萋无数，南北东西路。"},
{"title": "贺新郎·西湖", "author": "文及翁", "dynasty": "宋代", "content": "一勺西湖水。\n渡江来，百年歌舞，百年酣醉。\n回首洛阳花石尽，烟渺黍离之地。\n更不复、新亭堕泪。\n簇乐红妆摇画舫，问中流、击楫何人是？千古恨，几时洗？余生自负澄清志。\n更有谁、磻溪未遇，傅岩未起。\n国事如今谁倚仗，衣带一江而已！便都道、江神堪恃。\n借问孤山林处士，但掉头、笑指梅花蕊。\n天下事，可知矣！"},
{"title": "少年游·草", "author": "高观国", "dynasty": "宋代", "content": "春风吹碧，春云映绿，晓梦入芳裀。\n软衬飞花，远连流水，一望隔香尘。\n萋萋多少江南恨，翻忆翠罗裙。\n冷落闲门，凄迷古道，烟雨正愁人。"},
{"title": "一毛不拔", "author": "邯郸淳", "dynasty": "魏晋", "content": "一猴死，见冥王，求转人身。\n王曰：“既欲做人，须将毛尽拔去。\n”即唤夜叉拔之。\n方拔一根，猴不胜痛叫。\n王笑曰：“看你一毛不拔，如何做人？”"},
{"title": "读书要三到", "author": "朱熹", "dynasty": "宋代", "content": "凡读书......须要读得字字响亮，不可误一字，不可少一字，不可多一字，不可倒一字，不可牵强暗记，只是要多诵数遍，自然上口，久远不忘。\n古人云，“读书百遍，其义自见”。\n谓读得熟，则不待解说，自晓其义也。\n余尝谓，读书有三到，谓心到，眼到，口到。\n心不在此，则眼不看仔细，心眼既不专一，却只漫浪诵读，决不能记，记亦不能久也。\n三到之中，心到最急。\n心既到矣，眼口岂不到乎？"},
{"title": "阮郎归·南园春半踏青时", "author": "欧阳修", "dynasty": "宋代", "content": "南园春半踏青时，风和闻马嘶。\n青梅如豆柳如眉，日长蝴蝶飞。\n花露重，草烟低，人家帘幕垂。\n秋千慵困解罗衣，画堂双燕归。"},
{"title": "清平乐·题上卢桥", "author": "辛弃疾", "dynasty": "宋代", "content": "清溪奔快。\n不管青山碍。\n千里盘盘平世界。\n更著溪山襟带。\n古今陵谷茫茫。\n市朝往往耕桑。\n此地居然形胜，似曾小小兴亡。"},
{"title": "西江月·新秋写兴", "author": "刘辰翁", "dynasty": "宋代", "content": "天上低昂似旧，人间儿女成狂。\n夜来处处试新妆。\n却是人间天上。\n不觉新凉似水，相思两鬓如霜。\n梦从海底跨枯桑。\n阅尽银河风浪。"},
{"title": "八声甘州·摘青梅荐酒", "author": "汤恢", "dynasty": "宋代", "content": "摘青梅荐酒，甚残寒，犹怯苎萝衣。\n正柳腴花瘦，绿云冉冉，红雪霏霏。\n隔屋秦筝依约，谁品春词？回首繁华梦，流水斜晖。\n寄隐孤山山下，但一瓢饮水，深掩苔扉。\n羡青山有思，白鹤忘机。\n怅年华、不禁搔首，又天涯、弹泪送春归。\n销魂远，千山啼鴂，十里荼麋。"},
{"title": "玉楼春·城上风光莺语乱", "author": "钱惟演", "dynasty": "宋代", "content": "城上风光莺语乱，城下烟波春拍岸。\n绿杨芳草几时休，泪眼愁肠先已断。\n情怀渐觉成衰晚，鸾镜朱颜惊暗换。\n昔年多病厌芳尊，今日芳尊惟恐浅。"},
{"title": "南乡子·冬夜", "author": "黄升", "dynasty": "宋代", "content": "万籁寂无声。\n衾铁稜稜近五更。\n香断灯昏吟未稳，凄清。\n只有霜华伴月明。\n应是夜寒凝。\n恼得梅花睡不成。\n我念梅花花念我，关情。\n起看清冰满玉瓶。"},
{"title": "菩萨蛮·金陵赏心亭为叶丞相赋", "author": "辛弃疾", "dynasty": "宋代", "content": "青山欲共高人语。\n联翩万马来无数。\n烟雨却低回。\n望来终不来。\n人言头上发。\n总向愁中白。\n拍手笑沙鸥。\n一身都是愁。"},
{"title": "虞美人·碧桃天上栽和露", "author": "秦观", "dynasty": "宋代", "content": "碧桃天上栽和露，不是凡花数。\n乱山深处水萦回，可惜一枝如画为谁开？轻寒细雨情何限！不道春难管。\n为君沉醉又何妨，只怕酒醒时候断人肠。"},
{"title": "江南春·波渺渺", "author": "寇准", "dynasty": "宋代", "content": "波渺渺，柳依依。\n孤村芳草远，斜日杏花飞。\n江南春尽离肠断，蘋满汀洲人未归。"},
{"title": "文侯与虞人期猎", "author": "刘向", "dynasty": "两汉", "content": "魏文侯与虞人期猎。\n是日，饮酒乐，天雨。\n文侯将出，左右曰：“今日饮酒乐，天又雨，公将焉之？”文侯曰：“吾与虞人期猎，虽乐，岂可不一会期哉！”乃往，身自罢之。\n魏于是乎始强。"},
{"title": "踏莎行·雪似梅花", "author": "吕本中", "dynasty": "宋代", "content": "雪似梅花，梅花似雪。\n似和不似都奇绝。\n恼人风味阿谁知？请君问取南楼月。\n记得去年，探梅时节。\n老来旧事无人说。\n为谁醉倒为谁醒？到今犹恨轻离别。"},
{"title": "阮郎归·天边金掌露成霜", "author": "晏几道", "dynasty": "宋代", "content": "天边金掌露成霜。\n云随雁字长。\n绿杯红袖趁重阳。\n人情似故乡。\n兰佩紫，菊簪黄。\n殷勤理旧狂。\n欲将沉醉换悲凉。\n清歌莫断肠。"},
{"title": "渔家傲·画鼓声中昏又晓", "author": "晏殊", "dynasty": "宋代", "content": "画鼓声中昏又晓。\n时光只解催人老。\n求得浅欢风日好。\n齐揭调。\n神仙一曲渔家傲。\n绿水悠悠天杳杳。\n浮生岂得长年少。\n莫惜醉来开口笑。\n须信道。\n人间万事何时了。"},
{"title": "念奴娇·春情", "author": "李清照", "dynasty": "宋代", "content": "萧条庭院，又斜风细雨，重门须闭。\n宠柳娇花寒食近，种种恼人天气。\n险韵诗成，扶头酒醒，别是闲滋味。\n征鸿过尽，万千心事难寄。\n楼上几日春寒，帘垂四面，玉阑干慵倚。\n被冷香消新梦觉，不许愁人不起。\n清露晨流，新桐初引，多少游春意。\n日高烟敛，更看今日晴未。"},
{"title": "鹧鸪天·家住苍烟落照间", "author": "陆游", "dynasty": "宋代", "content": "家住苍烟落照间，丝毫尘事不相关。\n斟残玉瀣行穿竹，卷罢《黄庭》卧看山。\n贪啸傲，任衰残，不妨随处一开颜。\n元知造物心肠别，老却英雄似等闲！"},
{"title": "昼夜乐·洞房记得初相遇", "author": "柳永", "dynasty": "宋代", "content": "洞房记得初相遇。\n便只合、长相聚。\n何期小会幽欢，变作离情别绪。\n况值阑珊春色暮，对满目、乱花狂絮。\n直恐好风光，尽随伊归去。\n一场寂寞凭谁诉。\n算前言、总轻负。\n早知恁地难拚，悔不当时留住。\n其奈风流端正外，更别有，系人心处。\n一日不思量，也攒眉千度。"},
{"title": "贺新郎·夏景", "author": "苏轼", "dynasty": "宋代", "content": "乳燕飞华屋。\n悄无人、桐阴转午，晚凉新浴。\n手弄生绡白团扇，扇手一时似玉。\n渐困倚、孤眠清熟。\n帘外谁来推绣户，枉教人、梦断瑶台曲。\n又却是，风敲竹。\n石榴半吐红巾蹙。\n待浮花、浪蕊都尽，伴君幽独。\n秾艳一枝细看取，芳心千重似束。\n又恐被、秋风惊绿。\n若待得君来向此，花前对酒不忍触。\n共粉泪，两簌簌。"},
{"title": "愚公移山", "author": "列御寇", "dynasty": "先秦", "content": "太行、王屋二山，方七百里，高万仞，本在冀州之南，河阳之北。\n　　北山愚公者，年且九十，面山而居。\n惩山北之塞，出入之迂也，聚室而谋曰：“吾与汝毕力平险，指通豫南，达于汉阴，可乎？”杂然相许。\n其妻献疑曰：“以君之力，曾不能损魁父之丘，如太行、王屋何？且焉置土石？”杂曰：“投诸渤海之尾，隐土之北。\n”遂率子孙荷担者三夫，叩石垦壤，箕畚运于渤海之尾。\n邻人京城氏之孀妻有遗男，始龀，跳往助之。\n寒暑易节，始一反焉。\n　　河曲智叟笑而止之曰：“甚矣，汝之不惠！以残年余力，曾不能毁山之一毛，其如土石何？”北山愚公长息曰：“汝心之固，固不可彻，曾不若孀妻弱子。\n虽我之死，有子存焉。\n子又生孙，孙又生子；子又有子，子又有孙；子子孙孙无穷匮也，而山不加增，何苦而不平？”河曲智叟亡以应。\n　　操蛇之神闻之，惧其不已也，告之于帝。\n帝感其诚，命夸娥氏二子负二山，一厝朔东，一厝雍南。\n自此，冀之南，汉之阴，无陇断焉。"},
{"title": "《论语》十二章", "author": "佚名", "dynasty": "先秦", "content": "子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”《学而》曾子曰：“吾日三省吾身：为人谋而不忠乎？与朋友交而不信乎？传不习乎？”《学而》子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。\n”《为政》子曰：“温故而知新，可以为师矣。\n”《为政》子曰：“学而不思则罔，思而不学则殆。\n”《为政》子曰：“贤哉，回也！一箪食，一瓢饮，在陋巷，人不堪其忧，回也不改其乐。\n贤哉，回也！”《雍也》子曰：“知之者不如好之者，好之者不如乐之者。\n”《雍也》子曰：“饭疏食，饮水，曲肱而枕之，乐亦在其中矣。\n不义而富且贵，于我如浮云。\n”《述而》子曰：“三人行，必有我师焉。\n择其善者而从之，其不善者而改之。\n”《述而》子在川上曰：“逝者如斯夫，不舍昼夜。\n”《子罕》子曰：“三军可夺帅也，匹夫不可夺志也。\n”《子罕》子夏曰：“博学而笃志，切问而近思，仁在其中矣。\n”《子张》"},
{"title": "陈太丘与友期行", "author": "刘义庆", "dynasty": "南北朝", "content": "陈太丘与友期行，期日中。\n过中不至，太丘舍去，去后乃至。\n元方时年七岁，门外戏。\n客问元方：“尊君在不？”答曰：“待君久不至，已去。\n”友人便怒曰：“非人哉！与人期行，相委而去。\n”元方曰：“君与家君期日中。\n日中不至，则是无信；对子骂父，则是无礼。\n”友人惭，下车引之。\n元方入门不顾。"},
{"title": "八声甘州·灵岩陪庾幕诸公游", "author": "吴文英", "dynasty": "宋代", "content": "渺空烟四远，是何年、青天坠长星？幻苍崖云树，名娃金屋，残霸宫城。\n箭径酸风射眼，腻水染花腥。\n时靸双鸳响，廊叶秋声。\n宫里吴王沉醉，倩五湖倦客，独钓醒醒。\n问苍波无语，华发奈山青。\n水涵空、阑干高处，送乱鸦斜日落渔汀。\n连呼酒、上琴台去，秋与云平。"},
{"title": "马说", "author": "韩愈", "dynasty": "唐代", "content": "世有伯乐，然后有千里马。\n千里马常有，而伯乐不常有。\n故虽有名马，祇辱于奴隶人之手，骈死于槽枥之间，不以千里称也。\n　　马之千里者，一食或尽粟一石。\n食马者不知其能千里而食也。\n是马也，虽有千里之能，食不饱，力不足，才美不外见，且欲与常马等不可得，安求其能千里也？　　策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！"},
{"title": "大道之行也", "author": "佚名", "dynasty": "先秦", "content": "大道之行也，天下为公。\n选贤与能，讲信修睦。\n故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。\n货恶其弃于地也，不必藏于己；力恶其不出于身也，不必为己。\n是故谋闭而不兴，盗窃乱贼而不作，故外户而不闭。\n是谓大同。"},
{"title": "口技", "author": "林嗣环", "dynasty": "清代", "content": "京中有善口技者。\n会宾客大宴，于厅事之东北角，施八尺屏障，口技人坐屏障中，一桌、一椅、一扇、一抚尺而已。\n众宾团坐。\n少顷，但闻屏障中抚尺一下，满坐寂然，无敢哗者。\n　　遥闻深巷中犬吠，便有妇人惊觉欠伸，其夫呓语。\n既而儿醒，大啼。\n夫亦醒。\n妇抚儿乳，儿含乳啼，妇拍而呜之。\n又一大儿醒，絮絮不止。\n当是时，妇手拍儿声，口中呜声，儿含乳啼声，大儿初醒声，夫叱大儿声，一时齐发，众妙毕备。\n满坐宾客无不伸颈，侧目，微笑，默叹，以为妙绝。\n　　未几，夫齁声起，妇拍儿亦渐拍渐止。\n微闻有鼠作作索索，盆器倾侧，妇梦中咳嗽。\n宾客意少舒，稍稍正坐。\n　　忽一人大呼：“火起”，夫起大呼，妇亦起大呼。\n两儿齐哭。\n俄而百千人大呼，百千儿哭，百千犬吠。\n中间力拉崩倒之声，火爆声，呼呼风声，百千齐作；又夹百千求救声，曳屋许许声，抢夺声，泼水声。\n凡所应有，无所不有。\n虽人有百手，手有百指，不能指其一端；人有百口，口有百舌，不能名其一处也。\n于是宾客无不变色离席，奋袖出臂，两股战战，几欲先走。\n　　忽然抚尺一下，群响毕绝。\n撤屏视之，一人、一桌、一椅、一扇、一抚尺而已。"},
{"title": "思远人·红叶黄花秋意晚", "author": "晏几道", "dynasty": "宋代", "content": "红叶黄花秋意晚，千里念行客。\n飞云过尽，归鸿无信，何处寄书得。\n泪弹不尽临窗滴。\n就砚旋研墨。\n渐写到别来，此情深处，红笺为无色。"},
{"title": "核舟记", "author": "魏学洢", "dynasty": "明代", "content": "明有奇巧人曰王叔远，能以径寸之木，为宫室、器皿、人物，以至鸟兽、木石，罔不因势象形，各具情态。\n尝贻余核舟一，盖大苏泛赤壁云。\n　　舟首尾长约八分有奇，高可二黍许。\n中轩敞者为舱，箬篷覆之。\n旁开小窗，左右各四，共八扇。\n启窗而观，雕栏相望焉。\n闭之，则右刻“山高月小，水落石出”，左刻“清风徐来，水波不兴”，石青糁之。\n　　船头坐三人，中峨冠而多髯者为东坡，佛印居右，鲁直居左。\n苏、黄共阅一手卷。\n东坡右手执卷端，左手抚鲁直背。\n鲁直左手执卷末，右手指卷，如有所语。\n东坡现右足，鲁直现左足，各微侧，其两膝相比者，各隐卷底衣褶中。\n佛印绝类弥勒，袒胸露乳，矫首昂视，神情与苏、黄不属。\n卧右膝，诎右臂支船，而竖其左膝，左臂挂念珠倚之——珠可历历数也。\n　　舟尾横卧一楫。\n楫左右舟子各一人。\n居右者椎髻仰面，左手倚一衡木，右手攀右趾，若啸呼状。\n居左者右手执蒲葵扇，左手抚炉，炉上有壶，其人视端容寂，若听茶声然。\n　　其船背稍夷，则题名其上，文曰“天启壬戌秋日，虞山王毅叔远甫刻”，细若蚊足，钩画了了，其色墨。\n又用篆章一，文曰“初平山人”，其色丹。\n　　通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四。\n而计其长曾不盈寸。\n盖简桃核修狭者为之。\n嘻，技亦灵怪矣哉！"},
{"title": "减字木兰花·天涯旧恨", "author": "秦观", "dynasty": "宋代", "content": "天涯旧恨，独自凄凉人不问。\n欲见回肠，断尽金炉小篆香。\n黛蛾长敛，任是春风吹不展。\n困倚危楼，过尽飞鸿字字愁。"},
{"title": "答谢中书书", "author": "陶弘景", "dynasty": "南北朝", "content": "山川之美，古来共谈。\n高峰入云，清流见底。\n两岸石壁，五色交辉。\n青林翠竹，四时俱备。\n晓雾将歇，猿鸟乱鸣；夕日欲颓，沉鳞竞跃。\n实是欲界之仙都。\n自康乐以来，未复有能与其奇者。"},
{"title": "湖心亭看雪", "author": "张岱", "dynasty": "明代", "content": "崇祯五年十二月，余住西湖。\n大雪三日，湖中人鸟声俱绝。\n是日更定矣，余拏一小舟，拥毳衣炉火，独往湖心亭看雪。\n雾凇沆砀，天与云与山与水，上下一白，湖上影子，惟长堤一痕、湖心亭一点、与余舟一芥、舟中人两三粒而已。\n　　到亭上，有两人铺毡对坐，一童子烧酒炉正沸。\n见余大喜曰：“湖中焉得更有此人！”拉余同饮。\n余强饮三大白而别。\n问其姓氏，是金陵人，客此。\n及下船，舟子喃喃曰：“莫说相公痴，更有痴似相公者。\n”"},
{"title": "孙权劝学", "author": "司马光 撰", "dynasty": "宋代", "content": "初，权谓吕蒙曰：“卿今当涂掌事，不可不学！”蒙辞以军中多务。\n权曰：“孤岂欲卿治经为博士邪！但当涉猎，见往事耳。\n卿言多务，孰若孤？孤常读书，自以为大有所益。\n”蒙乃始就学。\n及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。"},
{"title": "邹忌讽齐王纳谏", "author": "刘向 撰", "dynasty": "两汉", "content": "邹忌修八尺有余，而形貌昳丽。\n朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也？”城北徐公，齐国之美丽者也。\n忌不自信，而复问其妾曰：“吾孰与徐公美？”妾曰：“徐公何能及君也？”旦日，客从外来，与坐谈，问之客曰：“吾与徐公孰美？”客曰：“徐公不若君之美也。\n”明日徐公来，孰视之，自以为不如；窥镜而自视，又弗如远甚。\n暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。\n”　　于是入朝见威王，曰：“臣诚知不如徐公美。\n臣之妻私臣，臣之妾畏臣，臣之客欲有求于臣，皆以美于徐公。\n今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。\n”　　王曰：“善。\n”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。\n”令初下，群臣进谏，门庭若市；数月之后，时时而间进；期年之后，虽欲言，无可进者。\n燕、赵、韩、魏闻之，皆朝于齐。\n此所谓战胜于朝廷。"},
{"title": "鱼我所欲也", "author": "孟子及其弟子", "dynasty": "先秦", "content": "鱼，我所欲也；熊掌，亦我所欲也。\n二者不可得兼，舍鱼而取熊掌者也。\n生，亦我所欲也；义，亦我所欲也。\n二者不可得兼，舍生而取义者也。\n生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟也。\n如使人之所欲莫甚于生，则凡可以得生者何不用也？使人之所恶莫甚于死者，则凡可以辟患者何不为也？由是则生而有不用也，由是则可以辟患而有不为也。\n是故所欲有甚于生者，所恶有甚于死者。\n非独贤者有是心也，人皆有之，贤者能勿丧耳。\n　　一箪食，一豆羹，得之则生，弗得则死。\n呼尔而与之，行道之人弗受；蹴尔而与之，乞人不屑也。\n万钟则不辩礼义而受之，万钟于我何加焉！为宫室之美、妻妾之奉、所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。\n　"},
{"title": "记承天寺夜游 / 记承天夜游", "author": "苏轼", "dynasty": "宋代", "content": "元丰六年十月十二日夜，解衣欲睡，月色入户，欣然起行。\n念无与为乐者，遂至承天寺寻张怀民。\n怀民亦未寝，相与步于中庭。\n庭下如积水空明，水中藻、荇交横，盖竹柏影也。\n何夜无月？何处无竹柏？但少闲人如吾两人者耳。"},
{"title": "曹刿论战", "author": "左丘明", "dynasty": "先秦", "content": "十年春，齐师伐我。\n公将战，曹刿请见。\n其乡人曰：“肉食者谋之，又何间焉？”刿曰：“肉食者鄙，未能远谋。\n”乃入见。\n问：“何以战？”公曰：“衣食所安，弗敢专也，必以分人。\n”对曰：“小惠未遍，民弗从也。\n”公曰：“牺牲玉帛，弗敢加也，必以信。\n”对曰：“小信未孚，神弗福也。\n”公曰：“小大之狱，虽不能察，必以情。\n”对曰：“忠之属也。\n可以一战。\n战则请从。\n”（遍同：徧)　　公与之乘，战于长勺。\n公将鼓之。\n刿曰：“未可。\n”齐人三鼓。\n刿曰：“可矣。\n”齐师败绩。\n公将驰之。\n刿曰：“未可。\n”下视其辙，登轼而望之，曰：“可矣。\n”遂逐齐师。\n　　既克，公问其故。\n对曰：“夫战，勇气也。\n一鼓作气，再而衰，三而竭。\n彼竭我盈，故克之。\n夫大国，难测也，惧有伏焉。\n吾视其辙乱，望其旗靡，故逐之。\n”"},
{"title": "生于忧患，死于安乐", "author": "孟子及其弟子", "dynasty": "先秦", "content": "舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。\n　　故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。\n　　人恒过，然后能改；困于心衡于虑，而后作；征于色发于声，而后喻。\n入则无法家拂士，出则无敌国外患者，国恒亡。\n　　然后知生于忧患而死于安乐也。"},
{"title": "与朱元思书", "author": "吴均", "dynasty": "南北朝", "content": "风烟俱净，天山共色。\n从流飘荡，任意东西。\n自富阳至桐庐一百许里，奇山异水，天下独绝。\n　　水皆缥碧，千丈见底。\n游鱼细石，直视无碍。\n急湍甚箭，猛浪若奔。\n　　夹岸高山，皆生寒树，负势竞上，互相轩邈，争高直指，千百成峰。\n泉水激石，泠泠作响；好鸟相鸣，嘤嘤成韵。\n蝉则千转不穷，猿则百叫无绝。\n鸢飞戾天者，望峰息心；经纶世务者，窥谷忘反。\n横柯上蔽，在昼犹昏；疏条交映，有时见日。"},
{"title": "出师表 / 前出师表", "author": "诸葛亮", "dynasty": "两汉", "content": "先帝创业未半而中道崩殂，今天下三分，益州疲弊，此诚危急存亡之秋也。\n然侍卫之臣不懈于内，忠志之士忘身于外者，盖追先帝之殊遇，欲报之于陛下也。\n诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。\n　　宫中府中，俱为一体；陟罚臧否，不宜异同。\n若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。\n　　侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。\n愚以为宫中之事，事无大小，悉以咨之，然后施行，必能裨补阙漏，有所广益。\n　　将军向宠，性行淑均，晓畅军事，试用于昔日，先帝称之曰能，是以众议举宠为督。\n愚以为营中之事，悉以咨之，必能使行阵和睦，优劣得所。\n　　亲贤臣，远小人，此先汉所以兴隆也；亲小人，远贤臣，此后汉所以倾颓也。\n先帝在时，每与臣论此事，未尝不叹息痛恨于桓、灵也。\n侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。\n　　臣本布衣，躬耕于南阳，苟全性命于乱世，不求闻达于诸侯。\n先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。\n后值倾覆，受任于败军之际，奉命于危难之间，尔来二十有一年矣。\n　　先帝知臣谨慎，故临崩寄臣以大事也。\n受命以来，夙夜忧叹，恐托付不效，以伤先帝之明；故五月渡泸，深入不毛。\n今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。\n此臣所以报先帝而忠陛下之职分也。\n至于斟酌损益，进尽忠言，则攸之、祎、允之任也。\n　　愿陛下托臣以讨贼兴复之效，不效，则治臣之罪，以告先帝之灵。\n若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。\n臣不胜受恩感激。\n　　今当远离，临表涕零，不知所言。"},
{"title": "三峡", "author": "郦道元", "dynasty": "南北朝", "content": "自三峡七百里中，两岸连山，略无阙处。\n重岩叠嶂，隐天蔽日，自非亭午夜分，不见曦月。\n　　至于夏水襄陵，沿溯阻绝。\n或王命急宣，有时朝发白帝，暮到江陵，其间千二百里，虽乘奔御风，不以疾也。\n　　春冬之时，则素湍绿潭，回清倒影，绝巘多生怪柏，悬泉瀑布，飞漱其间，清荣峻茂，良多趣味。\n　　每至晴初霜旦，林寒涧肃，常有高猿长啸，属引凄异，空谷传响，哀转久绝。\n故渔者歌曰：“巴东三峡巫峡长，猿鸣三声泪沾裳。\n”"},
{"title": "小石潭记", "author": "柳宗元", "dynasty": "唐代", "content": "从小丘西行百二十步，隔篁竹，闻水声，如鸣珮环，心乐之。\n伐竹取道，下见小潭，水尤清冽。\n全石以为底，近岸，卷石底以出，为坻，为屿，为嵁，为岩。\n青树翠蔓，蒙络摇缀，参差披拂。\n　　潭中鱼可百许头，皆若空游无所依，日光下澈，影布石上。\n佁然不动，俶尔远逝，往来翕忽，似与游者相乐。\n　　潭西南而望，斗折蛇行，明灭可见。\n其岸势犬牙差互，不可知其源。\n　　坐潭上，四面竹树环合，寂寥无人，凄神寒骨，悄怆幽邃。\n以其境过清，不可久居，乃记之而去。\n　　同游者：吴武陵，龚古，余弟宗玄。\n隶而从者，崔氏二小生，曰恕己，曰奉壹。"},
{"title": "木兰诗 / 木兰辞", "author": "佚名", "dynasty": "南北朝", "content": "唧唧复唧唧，木兰当户织。\n不闻机杼声，唯闻女叹息。\n　　问女何所思，问女何所忆。\n女亦无所思，女亦无所忆。\n昨夜见军帖，可汗大点兵，军书十二卷，卷卷有爷名。\n阿爷无大儿，木兰无长兄，愿为市鞍马，从此替爷征。\n　　东市买骏马，西市买鞍鞯，南市买辔头，北市买长鞭。\n旦辞爷娘去，暮宿黄河边，不闻爷娘唤女声，但闻黄河流水鸣溅溅。\n旦辞黄河去，暮至黑山头，不闻爷娘唤女声，但闻燕山胡骑鸣啾啾。\n　　万里赴戎机，关山度若飞。\n朔气传金柝，寒光照铁衣。\n将军百战死，壮士十年归。\n　　归来见天子，天子坐明堂。\n策勋十二转，赏赐百千强。\n可汗问所欲，木兰不用尚书郎，愿驰千里足，送儿还故乡。\n　　爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。\n开我东阁门，坐我西阁床。\n脱我战时袍，著我旧时裳。\n当窗理云鬓，对镜帖花黄。\n出门看火伴，火伴皆惊忙：同行十二年，不知木兰是女郎。\n　　雄兔脚扑朔，雌兔眼迷离；双兔傍地走，安能辨我是雄雌？"},
{"title": "醉翁亭记", "author": "欧阳修", "dynasty": "宋代", "content": "环滁皆山也。\n其西南诸峰，林壑尤美，望之蔚然而深秀者，琅琊也。\n山行六七里，渐闻水声潺潺，而泻出于两峰之间者，酿泉也。\n峰回路转，有亭翼然临于泉上者，醉翁亭也。\n作亭者谁？山之僧智仙也。\n名之者谁？太守自谓也。\n太守与客来饮于此，饮少辄醉，而年又最高，故自号曰醉翁也。\n醉翁之意不在酒，在乎山水之间也。\n山水之乐，得之心而寓之酒也。\n　　若夫日出而林霏开，云归而岩穴暝，晦明变化者，山间之朝暮也。\n野芳发而幽香，佳木秀而繁阴，风霜高洁，水落而石出者，山间之四时也。\n朝而往，暮而归，四时之景不同，而乐亦无穷也。\n　　至于负者歌于途，行者休于树，前者呼，后者应，伛偻提携，往来而不绝者，滁人游也。\n临溪而渔，溪深而鱼肥，酿泉为酒，泉香而酒洌，山肴野蔌，杂然而前陈者，太守宴也。\n宴酣之乐，非丝非竹，射者中，弈者胜，觥筹交错，起坐而喧哗者，众宾欢也。\n苍颜白发，颓然乎其间者，太守醉也。\n　　已而夕阳在山，人影散乱，太守归而宾客从也。\n树林阴翳，鸣声上下，游人去而禽鸟乐也。\n然而禽鸟知山林之乐，而不知人之乐；人知从太守游而乐，而不知太守之乐其乐也。\n醉能同其乐，醒能述以文者，太守也。\n太守谓谁？庐陵欧阳修也。"},
{"title": "得道多助，失道寡助", "author": "孟子及其弟子", "dynasty": "先秦", "content": "天时不如地利，地利不如人和。\n　　三里之城，七里之郭，环而攻之而不胜。\n夫环而攻之，必有得天时者矣；然而不胜者，是天时不如地利也。\n　　城非不高也，池非不深也，兵革非不坚利也，米粟非不多也；委而去之，是地利不如人和也。\n　　故曰：域民不以封疆之界，固国不以山溪之险，威天下不以兵革之利。\n得道者多助，失道者寡助。\n寡助之至，亲戚畔之；多助之至，天下顺之。\n以天下之所顺，攻亲戚之所畔，故君子有不战，战必胜矣。"},
{"title": "岳阳楼记", "author": "范仲淹", "dynasty": "宋代", "content": "庆历四年春，滕子京谪守巴陵郡。\n越明年，政通人和，百废具兴，乃重修岳阳楼，增其旧制，刻唐贤今人诗赋于其上，属予作文以记之。\n　　予观夫巴陵胜状，在洞庭一湖。\n衔远山，吞长江，浩浩汤汤，横无际涯，朝晖夕阴，气象万千，此则岳阳楼之大观也，前人之述备矣。\n然则北通巫峡，南极潇湘，迁客骚人，多会于此，览物之情，得无异乎？　　若夫淫雨霏霏，连月不开，阴风怒号，浊浪排空，日星隐曜，山岳潜形，商旅不行，樯倾楫摧，薄暮冥冥，虎啸猿啼。\n登斯楼也，则有去国怀乡，忧谗畏讥，满目萧然，感极而悲者矣。\n　　至若春和景明，波澜不惊，上下天光，一碧万顷，沙鸥翔集，锦鳞游泳，岸芷汀兰，郁郁青青。\n而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。\n　　嗟夫！予尝求古仁人之心，或异二者之为，何哉？不以物喜，不以己悲，居庙堂之高则忧其民，处江湖之远则忧其君。\n是进亦忧，退亦忧。\n然则何时而乐耶？其必曰“先天下之忧而忧，后天下之乐而乐”乎！噫！微斯人，吾谁与归？时六年九月十五日。"},
{"title": "陋室铭", "author": "刘禹锡", "dynasty": "唐代", "content": "山不在高，有仙则名。\n水不在深，有龙则灵。\n斯是陋室，惟吾德馨。\n苔痕上阶绿，草色入帘青。\n谈笑有鸿儒，往来无白丁。\n可以调素琴，阅金经。\n无丝竹之乱耳，无案牍之劳形。\n南阳诸葛庐，西蜀子云亭。\n孔子云：何陋之有？"},
{"title": "桃花源记", "author": "陶渊明", "dynasty": "魏晋", "content": "晋太元中，武陵人捕鱼为业。\n缘溪行，忘路之远近。\n忽逢桃花林，夹岸数百步，中无杂树，芳草鲜美，落英缤纷。\n渔人甚异之，复前行，欲穷其林。\n　　林尽水源，便得一山，山有小口，仿佛若有光。\n便舍船，从口入。\n初极狭，才通人。\n复行数十步，豁然开朗。\n土地平旷，屋舍俨然，有良田、美池、桑竹之属。\n阡陌交通，鸡犬相闻。\n其中往来种作，男女衣着，悉如外人。\n黄发垂髫，并怡然自乐。\n　　见渔人，乃大惊，问所从来。\n具答之。\n便要还家，设酒杀鸡作食。\n村中闻有此人，咸来问讯。\n自云先世避秦时乱，率妻子邑人来此绝境，不复出焉，遂与外人间隔。\n问今是何世，乃不知有汉，无论魏晋。\n此人一一为具言所闻，皆叹惋。\n余人各复延至其家，皆出酒食。\n停数日，辞去。\n此中人语云：“不足为外人道也。\n”　　既出，得其船，便扶向路，处处志之。\n及郡下，诣太守，说如此。\n太守即遣人随其往，寻向所志，遂迷，不复得路。\n　　南阳刘子骥，高尚士也，闻之，欣然规往。\n未果，寻病终。\n后遂无问津者。"},
{"title": "爱莲说", "author": "周敦颐", "dynasty": "宋代", "content": "水陆草木之花，可爱者甚蕃。\n晋陶渊明独爱菊。\n自李唐来，世人甚爱牡丹。\n予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。\n　　予谓菊，花之隐逸者也；牡丹，花之富贵者也；莲，花之君子者也。\n噫！菊之爱，陶后鲜有闻。\n莲之爱，同予者何人？牡丹之爱，宜乎众矣。"},
{"title": "双调忆王孙•赏荷", "author": "李清照", "dynasty": "宋代", "content": "湖上风来波浩渺。\n秋已暮、红稀香少。\n水光山色与人亲，说不尽、无穷好。\n莲子已成荷叶老。\n青露洗、蘋花汀草。\n眠沙鸥鹭不回头，似也恨、人归早。"},
{"title": "浣溪沙·门隔花深梦旧游", "author": "吴文英", "dynasty": "宋代", "content": "门隔花深梦旧游。\n夕阳无语燕归愁。\n玉纤香动小帘钩。\n落絮无声春堕泪，行云有影月含羞。\n东风临夜冷于秋。"},
{"title": "水调歌头·平山堂用东坡韵", "author": "方岳", "dynasty": "宋代", "content": "秋雨一何碧，山色倚晴空。\n江南江北愁思，分付酒螺红。\n芦叶蓬舟千重，菰菜莼羹一梦，无语寄归鸿。\n醉眼渺河洛，遗恨夕阳中。\n苹洲外，山欲暝，敛眉峰。\n人间俯仰陈迹，叹息两仙翁。\n不见当时杨柳，只是从前烟雨，磨灭几英雄。\n天地一孤啸，匹马又西风。"},
{"title": "五柳先生传", "author": "陶渊明", "dynasty": "魏晋", "content": "先生不知何许人也，亦不详其姓字，宅边有五柳树，因以为号焉。\n闲静少言，不慕荣利。\n好读书，不求甚解；每有会意，便欣然忘食。\n性嗜酒，家贫不能常得。\n亲旧知其如此，或置酒而招之；造饮辄尽，期在必醉。\n既醉而退，曾不吝情去留。\n环堵萧然，不蔽风日；短褐穿结，箪瓢屡空，晏如也。\n常著文章自娱，颇示己志。\n忘怀得失，以此自终。\n　　赞曰：黔娄之妻有言：“不戚戚于贫贱，不汲汲于富贵。\n”其言兹若人之俦乎？衔觞赋诗，以乐其志，无怀氏之民欤？葛天氏之民欤？"},
{"title": "莺啼序·春晚感怀", "author": "吴文英", "dynasty": "宋代", "content": "残寒正欺病酒，掩沈香绣户。\n燕来晚、飞入西城，似说春事迟暮。\n画船载、清明过却，晴烟冉冉吴宫树。\n念羁情、游荡随风，化为轻絮。\n十载西湖，傍柳系马，趁娇尘软雾。\n溯红渐、招入仙溪，锦儿偷寄幽素。\n倚银屏、春宽梦窄，断红湿、歌纨金缕。\n暝堤空，轻把斜阳，总还鸥鹭。\n幽兰旋老，杜若还生，水乡尚寄旅。\n别后访、六桥无信，事往花委，瘗玉埋香，几番风雨。\n长波妒盼，遥山羞黛，渔灯分影春江宿，记当时、短楫桃根渡。\n青楼仿佛。\n临分败壁题诗，泪墨惨淡尘土。\n危亭望极，草色天涯，叹鬓侵半苎。\n暗点检，离痕欢唾，尚染鲛绡，亸凤迷归，破鸾慵舞。\n殷勤待写，书中长恨，蓝霞辽海沈过雁，漫相思、弹入哀筝柱。\n伤心千里江南，怨曲重招，断魂在否？"},
{"title": "谒金门·花过雨", "author": "李好古", "dynasty": "宋代", "content": "花过雨，又是一番红素。\n燕子归来愁不语，旧巢无觅处。\n谁在玉关劳苦？谁在玉楼歌舞？若使胡尘吹得去，东风侯万户。"},
{"title": "伤仲永", "author": "王安石", "dynasty": "宋代", "content": "金溪民方仲永，世隶耕。\n仲永生五年，未尝识书具，忽啼求之。\n父异焉，借旁近与之，即书诗四句，并自为其名。\n其诗以养父母、收族为意，传一乡秀才观之。\n自是指物作诗立就，其文理皆有可观者。\n邑人奇之，稍稍宾客其父，或以钱币乞之。\n父利其然也，日扳仲永环谒于邑人，不使学。\n　　余闻之也久。\n明道中，从先人还家，于舅家见之，十二三矣。\n令作诗，不能称前时之闻。\n又七年，还自扬州，复到舅家问焉。\n曰：“泯然众人矣。\n”　　王子曰：仲永之通悟，受之天也。\n其受之天也，贤于材人远矣。\n卒之为众人，则其受于人者不至也。\n彼其受之天也，如此其贤也，不受之人，且为众人；今夫不受之天，固众人，又不受之人，得为众人而已耶？"},
{"title": "满江红·送李御带珙", "author": "吴潜", "dynasty": "宋代", "content": "红玉阶前，问何事、翩然引去。\n湖海上、一汀鸥鹭，半帆烟雨。\n报国无门空自怨，济时有策从谁吐。\n过垂虹亭下系扁舟，鲈堪煮。\n拚一醉，留君住。\n歌一曲，送君路。\n遍江南江北，欲归何处。\n世事悠悠浑未了，年光冉冉今如许。\n试举头、一笑问青天，天无语。"},
{"title": "玉楼春·戏林推", "author": "刘克庄", "dynasty": "宋代", "content": "年年跃马长安市。\n客舍似家家似寄。\n青钱换酒日无何，红烛呼卢宵不寐。\n易挑锦妇机中字。\n难得玉人心下事。\n男儿西北有神州，莫滴水西桥畔泪。"},
{"title": "江城子·示表侄刘国华", "author": "吴潜", "dynasty": "宋代", "content": "家园十亩屋头边。\n正春妍，酿花天。\n杨柳多情，拂拂带轻烟。\n别馆闲亭随分有，时策杖，小盘旋。\n采山钓水美而鲜。\n饮中仙，醉中禅。\n闲处光阴，赢得日高眠。\n一品高官人道好，多少事，碎心田。"},
{"title": "蓦山溪·自述", "author": "宋自逊", "dynasty": "宋代", "content": "壶山居士，未老心先懒。\n爱学道人家，办竹几、蒲团茗碗。\n青山可买，小结屋三间，开一径，俯清溪，修竹栽教满。\n客来便请，随分家常饭。\n若肯小留连，更薄酒，三杯两盏，吟诗度曲，风月任招呼。\n身外事，不关心，自有天公管。"},
{"title": "贺新郎·送陈真州子华", "author": "刘克庄", "dynasty": "宋代", "content": "北望神州路。\n试平章、这场公事，怎生分付。\n记得太行山百万，曾入宗爷驾驭。\n今把作、握蛇骑虎。\n君去京东豪杰喜，想投戈、下拜真吾父。\n谈笑里，定齐鲁。\n两河萧瑟惟狐兔。\n问当年、祖生去后，有人来否。\n多少新亭挥泪客，谁梦中原块土。\n算事业、须由人做。\n应笑书生心胆怯，向车中、闭置如新妇。\n空目送，塞鸿去。"},
{"title": "长相思·惜梅", "author": "刘克庄", "dynasty": "宋代", "content": "寒相催。\n暖相催。\n催了开时催谢时。\n丁宁花放迟。\n角声吹。\n笛声吹。\n吹了南枝吹北枝。\n明朝成雪飞。"},
{"title": "青玉案·年年社日停针线", "author": "黄公绍", "dynasty": "宋代", "content": "年年社日停针线。\n怎忍见、双飞燕。\n今日江城春已半。\n一身犹在，乱山深处，寂寞溪桥畔。\n春衫著破谁针线。\n点点行行泪痕满。\n落日解鞍芳草岸。\n花无人戴，酒无人劝，醉也无人管。"},
{"title": "长相思·花深深", "author": "陈东甫", "dynasty": "宋代", "content": "花深深，柳阴阴。\n度柳穿花觅信音，君心负妾心。\n怨鸣琴，恨孤衾。\n钿誓钗盟何处寻？当初谁料今！"},
{"title": "一剪梅·舟过吴江", "author": "蒋捷", "dynasty": "宋代", "content": "一片春愁待酒浇。\n江上舟摇，楼上帘招。\n秋娘渡与泰娘桥，风又飘飘，雨又萧萧。\n何日归家洗客袍？银字笙调，心字香烧。\n流光容易把人抛，红了樱桃，绿了芭蕉。"},
{"title": "卜算子·片片蝶衣轻", "author": "刘克庄", "dynasty": "宋代", "content": "片片蝶衣轻，点点猩红小。\n道是天公不惜花，百种千般巧。\n朝见树头繁，暮见枝头少。\n道是天公果惜花，雨洗风吹了。"},
{"title": "沁园春·答九华叶贤良", "author": "刘克庄", "dynasty": "宋代", "content": "一卷阴符，二石硬弓，百斤宝刀。\n更玉花骢喷，鸣鞭电抹，乌丝阑展，醉墨龙跳。\n牛角书生，虬髯豪客，谈笑皆堪折简招。\n依稀记，曾请缨系粤，草檄征辽。\n当年目视云霄。\n谁信道凄凉今折腰。\n怅燕然未勒，南归草草，长安不见，北望迢迢。\n老去胸中，有些磊块，歌罢犹须著酒浇。\n休休也，但帽边鬓改，镜里颜凋。"},
{"title": "浪淘沙·莫上玉楼看", "author": "韩疁", "dynasty": "宋代", "content": "莫上玉楼看。\n花雨斑斑。\n四垂罗幕护朝寒。\n燕子不知人去也，飞认阑干。\n回首几关山。\n后会应难。\n相逢祗有梦魂间，可奈梦随春漏短，不到江南。"},
{"title": "双双燕·咏燕", "author": "史达祖", "dynasty": "宋代", "content": "过春社了，度帘幕中间，去年尘冷。\n差池欲住，试入旧巢相并。\n还相雕梁藻井。\n又软语、商量不定。\n飘然快拂花梢，翠尾分开红影。\n芳径。\n芹泥雨润。\n爱贴地争飞，竞夸轻俊。\n红楼归晚，看足柳昏花暝。\n应自栖香正稳。\n便忘了、天涯芳信。\n愁损翠黛双蛾，日日画阑独凭。"},
{"title": "贺新郎·九日", "author": "刘克庄", "dynasty": "宋代", "content": "湛湛长空黑。\n更那堪、斜风细雨，乱愁如织。\n老眼平生空四海，赖有高楼百尺。\n看浩荡、千崖秋色。\n白发书生神州泪，尽凄凉、不向牛山滴。\n追往事，去无迹。\n少年自负凌云笔。\n到而今、春华落尽，满怀萧瑟。\n常恨世人新意少，爱说南朝狂客。\n把破帽、年年拈出。\n若对黄花孤负酒，怕黄花、也笑人岑寂。\n鸿北去，日西匿。"},
{"title": "减字木兰花·莎衫筠笠", "author": "卢炳", "dynasty": "宋代", "content": "莎衫筠笠，正是村村农务急。\n绿水千畦，惭愧秧针出得齐。\n风斜雨细，麦欲黄时寒又至。\n馌妇耕夫，画作今年稔岁图。"},
{"title": "江城子·画楼帘幕卷新晴", "author": "卢祖皋", "dynasty": "宋代", "content": "画楼帘幕卷新晴。\n掩银屏，晓寒轻。\n坠粉飘香，日日唤愁生。\n暗数十年湖上路，能几度，著娉婷？年华空自感飘零。\n拥春酲，对谁醒？天阔云闲，无处觅箫声。\n载酒买花年少事，浑不似，旧心情。"},
{"title": "疏影·苔枝缀玉", "author": "姜夔", "dynasty": "宋代", "content": "辛亥之冬，余载雪诣石湖。\n止既月，授简索句，且征新声，作此两曲，石湖把玩不已，使二妓肆习之，音节谐婉，乃名之曰《暗香》、《疏影》。\n苔枝缀玉，有翠禽小小，枝上同宿。\n客里相逢，篱角黄昏，无言自倚修竹。\n昭君不惯胡沙远，但暗忆、江南江北。\n想佩环、月夜归来，化作此花幽独。\n犹记深宫旧事，那人正睡里，飞近蛾绿。\n莫似春风，不管盈盈，早与安排金屋。\n还教一片随波去，又却怨、玉龙哀曲。\n等恁时、重觅幽香，已入小窗横幅。"},
{"title": "长亭怨慢·渐吹尽", "author": "姜夔", "dynasty": "宋代", "content": "余颇喜自制曲。\n初率意为长短句，然后协以律，故前后阕多不同。\n桓大司马云：“昔年种柳，依依汉南。\n今看摇落，凄怆江潭：树犹如此，人何以堪？”此语余深爱之。\n渐吹尽，枝头香絮，是处人家，绿深门户。\n远浦萦回，暮帆零乱向何许？阅人多矣，谁得似长亭树？树若有情时，不会得青青如此！日暮，望高城不见，只见乱山无数。\n韦郎去也，怎忘得、玉环分付：第一是早早归来，怕红萼无人为主。\n算空有并刀，难剪离愁千缕。"},
{"title": "绮罗香·咏春雨", "author": "史达祖", "dynasty": "宋代", "content": "做冷欺花，将烟困柳，千里偷催春暮。\n尽日冥迷，愁里欲飞还住。\n惊粉重、蝶宿西园，喜泥润、燕归南浦。\n最妨它、佳约风流，钿车不到杜陵路。\n沉沉江上望极，还被春潮晚急，难寻官渡。\n隐约遥峰，和泪谢娘眉妩。\n临断岸、新绿生时，是落红、带愁流处。\n记当日、门掩梨花，剪灯深夜语。"},
{"title": "扬州慢·淮左名都", "author": "姜夔", "dynasty": "宋代", "content": "淳熙丙申至日，予过维扬。\n夜雪初霁，荠麦弥望。\n入其城，则四顾萧条，寒水自碧，暮色渐起，戍角悲吟。\n予怀怆然，感慨今昔，因自度此曲。\n千岩老人以为有“黍离”之悲也。\n淮左名都，竹西佳处，解鞍少驻初程。\n过春风十里，尽荠麦青青。\n自胡马窥江去后，废池乔木，犹厌言兵。\n渐黄昏，清角吹寒，都在空城。\n杜郎俊赏，算而今、重到须惊。\n纵豆蔻词工，青楼梦好，难赋深情。\n二十四桥仍在，波心荡、冷月无声。\n念桥边红药，年年知为谁生？"},
{"title": "柳梢青·岳阳楼", "author": "戴复古", "dynasty": "宋代", "content": "袖剑飞吟。\n洞庭青草，秋水深深。\n万顷波光，岳阳楼上，一快披襟。\n不须携酒登临。\n问有酒、何人共斟？变尽人间，君山一点，自古如今。"},
{"title": "蝶恋花·梦入江南烟水路", "author": "晏几道", "dynasty": "宋代", "content": "梦入江南烟水路，行尽江南，不与离人遇。\n睡里消魂无说处，觉来惆怅消魂误。\n欲尽此情书尺素，浮雁沉鱼，终了无凭据。\n却倚缓弦歌别绪，断肠移破秦筝柱。"},
{"title": "风入松·一春长费买花钱", "author": "俞国宝", "dynasty": "宋代", "content": "一春长费买花钱，日日醉湖边。\n玉骢惯识西湖路，骄嘶过、沽酒楼前。\n红杏香中箫鼓，绿杨影里秋千。\n暖风十里丽人天，花压鬓云偏。\n画船载取春归去，馀情付、湖水湖烟。\n明日重扶残醉，来寻陌上花钿。"},
{"title": "湘春夜月·近清明", "author": "黄孝迈", "dynasty": "宋代", "content": "近清明。\n翠禽枝上消魂。\n可惜一片清歌，都付与黄昏。\n欲共柳花低诉，怕柳花轻薄，不解伤春。\n念楚乡旅宿，柔情别绪，谁与温存。\n空樽夜泣，青山不语，残月当门。\n翠玉楼前，惟是有、一波湘水，摇荡湘云。\n天长梦短，问甚时、重见桃根。\n这次第，算人间没个并刀，剪断心上愁痕。"},
{"title": "临江仙·斗草阶前初见", "author": "晏几道", "dynasty": "宋代", "content": "斗草阶前初见，穿针楼上曾逢。\n罗裙香露玉钗风。\n靓妆眉沁绿，羞脸粉生红。\n流水便随春远，行云终与谁同。\n酒醒长恨锦屏空。\n相寻梦里路，飞雨落花中。"},
{"title": "齐天乐·蟋蟀", "author": "姜夔", "dynasty": "宋代", "content": "丙辰岁，与张功父会饮张达可之堂。\n闻屋壁间蟋蟀有声，功父约予同赋，以授歌者。\n功父先成，辞甚美。\n予裴回末利花间，仰见秋月，顿起幽思，寻亦得此。\n蟋蟀，中都呼为促织，善斗。\n好事者或以三二十万钱致一枚，镂象齿为楼观以贮之。\n庾郎先自吟愁赋，凄凄更闻私语。\n露湿铜铺，苔侵石井，都是曾听伊处。\n哀音似诉。\n正思妇无眠，起寻机杼。\n曲曲屏山，夜凉独自甚情绪？西窗又吹暗雨。\n为谁频断续，相和砧杵？候馆迎秋，离宫吊月，别有伤心无数。\n豳诗漫与。\n笑篱落呼灯，世间儿女。\n写入琴丝，一声声更苦。"},
{"title": "玉楼春·春思", "author": "严仁", "dynasty": "宋代", "content": "春风只在园西畔，荠菜花繁胡蝶乱。\n冰池晴绿照还空，香径落红吹已断。\n意长翻恨游丝短，尽日相思罗带缓。\n宝奁明月不欺人，明日归来君试看。"},
{"title": "风入松·听风听雨过清明", "author": "吴文英", "dynasty": "宋代", "content": "听风听雨过清明。\n愁草瘗花铭。\n楼前绿暗分携路，一丝柳、一寸柔情。\n料峭春寒中酒，交加晓梦啼莺。\n西园日日扫林亭。\n依旧赏新晴。\n黄蜂频扑秋千索，有当时、纤手香凝。\n惆怅双鸳不到，幽阶一夜苔生。"},
{"title": "南乡子·重九涵辉楼呈徐君猷", "author": "苏轼", "dynasty": "宋代", "content": "霜降水痕收。\n浅碧鳞鳞露远洲。\n酒力渐消风力软，飕飕。\n破帽多情却恋头。\n佳节若为酬。\n但把清尊断送秋。\n万事到头都是梦，休休。\n明日黄花蝶也愁。"},
{"title": "暗香·旧时月色", "author": "姜夔", "dynasty": "宋代", "content": "辛亥之冬，余载雪诣石湖。\n止既月，授简索句，且征新声，作此两曲，石湖把玩不已，使工妓隶习之，音节谐婉，乃名之曰《暗香》、《疏影》。\n旧时月色，算几番照我，梅边吹笛？唤起玉人，不管清寒与攀摘。\n何逊而今渐老，都忘却春风词笔。\n但怪得竹外疏花，香冷入瑶席。\n江国，正寂寂，叹寄与路遥，夜雪初积。\n翠尊易泣，红萼无言耿相忆。\n长记曾携手处，千树压、西湖寒碧。\n又片片、吹尽也，几时见得？"},
{"title": "浣溪沙·淡荡春光寒食天", "author": "李清照", "dynasty": "宋代", "content": "淡荡春光寒食天，玉炉沉水袅残烟。\n梦回山枕隐花钿。\n海燕未来人斗草，江梅已过柳生绵。\n黄昏疏雨湿秋千。"},
{"title": "唐多令·惜别", "author": "吴文英", "dynasty": "宋代", "content": "何处合成愁。\n离人心上秋。\n纵芭蕉、不雨也飕飕。\n都道晚凉天气好，有明月、怕登楼。\n年事梦中休。\n花空烟水流。\n燕辞归、客尚淹留。\n垂柳不萦裙带住。\n漫长是、系行舟。"},
{"title": "霜天晓角·仪真江上夜泊", "author": "黄机", "dynasty": "宋代", "content": "寒江夜宿。\n长啸江之曲。\n水底鱼龙惊动，风卷地、浪翻屋。\n诗情吟未足。\n酒兴断还续。\n草草兴亡休问，功名泪、欲盈掬。"},
{"title": "行香子·七夕", "author": "李清照", "dynasty": "宋代", "content": "草际鸣蛩。\n惊落梧桐。\n正人间、天上愁浓。\n云阶月地，关锁千重。\n纵浮槎来，浮槎去，不相逢。\n星桥鹊驾，经年才见，想离情、别恨难穷。\n牵牛织女，莫是离中。\n甚霎儿晴，霎儿雨，霎儿风。"},
{"title": "忆帝京·薄衾小枕凉天气", "author": "柳永", "dynasty": "宋代", "content": "薄衾小枕凉天气，乍觉别离滋味。\n展转数寒更，起了还重睡。\n毕竟不成眠，一夜长如岁。\n也拟待、却回征辔；又争奈、已成行计。\n万种思量，多方开解，只恁寂寞厌厌地。\n系我一生心，负你千行泪。"},
{"title": "鹧鸪天·醉拍春衫惜旧香", "author": "晏几道", "dynasty": "宋代", "content": "醉拍春衫惜旧香。\n天将离恨恼疏狂。\n年年陌上生秋草，日日楼中到夕阳。\n云渺渺，水茫茫。\n征人归路许多长。\n相思本是无凭语，莫向花笺费泪行。"},
{"title": "念奴娇·闹红一舸", "author": "姜夔", "dynasty": "宋代", "content": "余客武陵。\n湖北宪治在焉：古城野水，乔木参天。\n余与二三友，日荡舟其间。\n薄荷花而饮，意象幽闲，不类人境。\n秋水且涸。\n荷叶出地寻丈，因列坐其下，上不见日。\n清风徐来，绿云自动。\n间于疏处，窥见游人画船，亦一乐也。\n朅来吴兴。\n数得相羊荷花中，又夜泛西湖，光景奇绝。\n故以此句写之。\n闹红一舸，记来时，尝与鸳鸯为侣，三十六陂人未到，水佩风裳无数。\n翠叶吹凉，玉容消酒，更洒菇蒲雨。\n嫣然摇动，冷香飞上诗句。\n日暮，青盖亭亭，情人不见，争忍凌波去？只恐舞衣寒易落，愁人西风南浦。\n高柳垂阴，老鱼吹浪，留我花间住。\n田田多少，几回沙际归路。"},
{"title": "点绛唇·闺思", "author": "李清照", "dynasty": "宋代", "content": "寂寞深闺，柔肠一寸愁千缕。\n惜春春去，几点催花雨。\n倚遍阑干，只是无情绪。\n人何处，连天衰草，望断归来路。"},
{"title": "玉蝴蝶·望处雨收云断", "author": "柳永", "dynasty": "宋代", "content": "望处雨收云断，凭阑悄悄，目送秋光。\n晚景萧疏，堪动宋玉悲凉。\n水风轻，蘋花渐老，月露冷、梧叶飘黄。\n遣情伤。\n故人何在，烟水茫茫。\n难忘，文期酒会，几孤风月，屡变星霜。\n海阔山遥，未知何处是潇湘。\n念双燕、难凭远信，指暮天、空识归航。\n黯相望。\n断鸿声里，立尽斜阳。"},
{"title": "宴清都·初春", "author": "卢祖皋", "dynasty": "宋代", "content": "春讯飞琼管。\n风日薄、度墙啼鸟声乱。\n江城次第，笙歌翠合，绮罗香暖。\n溶溶涧渌冰泮。\n醉梦里、年华暗换。\n料黛眉重锁隋堤，芳心还动梁苑。\n新来雁阔云音，鸾分鉴影，无计重见。\n啼春细雨，笼愁澹月，恁时庭院。\n离肠未语先断。\n算犹有、凭高望眼。\n更那堪、芳草连天，飞梅弄晚。"},
{"title": "玉楼春·别后不知君远近", "author": "欧阳修", "dynasty": "宋代", "content": "别后不知君远近。\n触目凄凉多少闷。\n渐行渐远渐无书，水阔鱼沉何处问。\n夜深风竹敲秋韵。\n万叶千声皆是恨。\n故攲单枕梦中寻，梦又不成灯又烬。"},
{"title": "御街行·秋日怀旧", "author": "范仲淹", "dynasty": "宋代", "content": "纷纷坠叶飘香砌。\n夜寂静，寒声碎。\n真珠帘卷玉楼空，天淡银河垂地。\n年年今夜，月华如练，长是人千里。\n愁肠已断无由醉，酒未到，先成泪。\n残灯明灭枕头欹，谙尽孤眠滋味。\n都来此事，眉间心上，无计相回避。"},
{"title": "减字木兰花·卖花担上", "author": "李清照", "dynasty": "宋代", "content": "卖花担上。\n买得一枝春欲放。\n泪染轻匀。\n犹带彤霞晓露痕。\n怕郎猜道。\n奴面不如花面好。\n云鬓斜簪。\n徒要教郎比并看。"},
{"title": "长相思·长相思", "author": "晏几道", "dynasty": "宋代", "content": "长相思，长相思。\n若问相思甚了期，除非相见时。\n长相思，长相思。\n欲把相思说似谁，浅情人不知。"},
{"title": "浣溪沙·闺情", "author": "李清照", "dynasty": "宋代", "content": "绣面芙蓉一笑开，斜飞宝鸭衬香腮。\n眼波才动被人猜。\n一面风情深有韵，半笺娇恨寄幽怀。\n月移花影约重来。"},
{"title": "鹧鸪天·元夕有所梦", "author": "姜夔", "dynasty": "宋代", "content": "肥水东流无尽期。\n当初不合种相思。\n梦中未比丹青见，暗里忽惊山鸟啼。\n春未绿，鬓先丝。\n人间别久不成悲。\n谁教岁岁红莲夜，两处沉吟各自知。"},
{"title": "鹧鸪天·己酉之秋苕溪记所见", "author": "姜夔", "dynasty": "宋代", "content": "京洛风流绝代人。\n因何风絮落溪津。\n笼鞋浅出鸦头袜，知是凌波缥缈身。\n红乍笑，绿长嚬。\n与谁同度可怜春。\n鸳鸯独宿何曾惯，化作西楼一缕云。"},
{"title": "长相思·花似伊", "author": "欧阳修", "dynasty": "宋代", "content": "花似伊，柳似伊。\n花柳青春人别离。\n低头双泪垂。\n长江东，长江西。\n两岸鸳鸯两处飞。\n相逢知几时。"},
{"title": "卜算子·见也如何暮", "author": "石孝友", "dynasty": "宋代", "content": "见也如何暮。\n别也如何遽。\n别也应难见也难，后会难凭据。\n去也如何去。\n住也如何住。\n住也应难去也难，此际难分付。"},
{"title": "南乡子·登京口北固亭有怀", "author": "辛弃疾", "dynasty": "宋代", "content": "何处望神州？满眼风光北固楼。\n千古兴亡多少事？悠悠。\n不尽长江滚滚流。\n年少万兜鍪，坐断东南战未休。\n天下英雄谁敌手？曹刘。\n生子当如孙仲谋。"},
{"title": "水龙吟·春恨", "author": "陈亮", "dynasty": "宋代", "content": "闹花深处层楼，画帘半卷东风软。\n春归翠陌，平莎茸嫩，垂杨金浅。\n迟日催花，淡云阁雨，轻寒轻暖。\n恨芳菲世界，游人未赏，都付与、莺和燕。\n寂寞凭高念远。\n向南楼、一声归雁。\n金钗斗草，青丝勒马，风流云散。\n罗绶分香，翠绡封泪，几多幽怨。\n正销魂，又是疏烟淡月，子规声断。"},
{"title": "水调歌头·送章德茂大卿使虏", "author": "陈亮", "dynasty": "宋代", "content": "不见南师久，漫说北群空。\n当场只手，毕竟还我万夫雄。\n自笑堂堂汉使，得似洋洋河水，依旧只流东？且复穹庐拜，会向藁街逢！尧之都，舜之壤，禹之封。\n于中应有，一个半个耻臣戎！万里腥膻如许，千古英灵安在，磅礴几时通？胡运何须问，赫日自当中！"},
{"title": "西江月·遣兴", "author": "辛弃疾", "dynasty": "宋代", "content": "醉里且贪欢笑，要愁那得工夫。\n近来始觉古人书，信著全无是处。\n昨夜松边醉倒，问松我醉何如。\n只疑松动要来扶，以手推松曰去。"},
{"title": "破阵子·为陈同甫赋壮词以寄之", "author": "辛弃疾", "dynasty": "宋代", "content": "醉里挑灯看剑，梦回吹角连营。\n八百里分麾下炙，五十弦翻塞外声，沙场秋点兵。\n马作的卢飞快，弓如霹雳弦惊。\n了却君王天下事，赢得生前身后名。\n可怜白发生！"},
{"title": "唐多令·芦叶满汀洲", "author": "刘过", "dynasty": "宋代", "content": "安远楼小集，侑觞歌板之姬黄其姓者，乞词于龙洲道人，为赋此《唐多令》。\n同柳阜之、刘去非、石民瞻、周嘉仲、陈孟参、孟容。\n时八月五日也。\n芦叶满汀洲，寒沙带浅流。\n二十年重过南楼。\n柳下系船犹未稳，能几日，又中秋。\n黄鹤断矶头，故人今在否？旧江山浑是新愁。\n欲买桂花同载酒，终不似，少年游。"},
{"title": "太常引·建康中秋夜为吕叔潜赋", "author": "辛弃疾", "dynasty": "宋代", "content": "一轮秋影转金波，飞镜又重磨。\n把酒问姮娥：被白发，欺人奈何？乘风好去，长空万里，直下看山河。\n斫去桂婆娑，人道是，清光更多。"},
{"title": "踏莎行·自沔东来丁未元日至金陵江上感梦而作", "author": "姜夔", "dynasty": "宋代", "content": "燕燕轻盈，莺莺娇软，分明又向华胥见。\n夜长争得薄情知？春初早被相思染。\n别后书辞，别时针线，离魂暗逐郎行远。\n淮南皓月冷千山，冥冥归去无人管。"},
{"title": "贺新郎·别茂嘉十二弟", "author": "辛弃疾", "dynasty": "宋代", "content": "别茂嘉十二弟。\n鹈鴂、杜鹃实两种，见《离骚补注》绿树听鹈鴂。\n更那堪、鹧鸪声住，杜鹃声切。\n啼到春归无寻处，苦恨芳菲都歇。\n算未抵、人间离别。\n马上琵琶关塞黑，更长门、翠辇辞金阙。\n看燕燕，送归妾。\n将军百战身名裂。\n向河梁、回头万里，故人长绝。\n易水萧萧西风冷，满座衣冠似雪。\n正壮士、悲歌未彻。\n啼鸟还知如许恨，料不啼清泪长啼血。\n谁共我，醉明月。"},
{"title": "清平乐·独宿博山王氏庵", "author": "辛弃疾", "dynasty": "宋代", "content": "绕床饥鼠，蝙蝠翻灯舞。\n屋上松风吹急雨，破纸窗间自语。\n平生塞北江南，归来华发苍颜。\n布被秋宵梦觉，眼前万里江山。"},
{"title": "永遇乐·京口北固亭怀古", "author": "辛弃疾", "dynasty": "宋代", "content": "千古江山，英雄无觅孙仲谋处。\n舞榭歌台，风流总被雨打风吹去。\n斜阳草树，寻常巷陌，人道寄奴曾住。\n想当年，金戈铁马，气吞万里如虎。\n元嘉草草，封狼居胥，赢得仓皇北顾。\n四十三年，望中犹记，烽火扬州路。\n可堪回首，佛狸祠下，一片神鸦社鼓。\n凭谁问，廉颇老矣，尚能饭否？"},
{"title": "青玉案·元夕", "author": "辛弃疾", "dynasty": "宋代", "content": "东风夜放花千树，更吹落，星如雨。\n宝马雕车香满路。\n凤箫声动，玉壶光转，一夜鱼龙舞。\n蛾儿雪柳黄金缕，笑语盈盈暗香去。\n众里寻他千百度，蓦然回首，那人却在，灯火阑珊处。"},
{"title": "点绛唇·丁未冬过吴松作", "author": "姜夔", "dynasty": "宋代", "content": "燕雁无心，太湖西畔随云去。\n数峰清苦。\n商略黄昏雨。\n第四桥边，拟共天随住。\n今何许。\n凭阑怀古。\n残柳参差舞。"},
{"title": "水龙吟·过南剑双溪楼", "author": "辛弃疾", "dynasty": "宋代", "content": "举头西北浮云，倚天万里须长剑。\n人言此地，夜深长见，斗牛光焰。\n我觉山高，潭空水冷，月明星淡。\n待燃犀下看，凭栏却怕，风雷怒，鱼龙惨。\n峡束苍江对起，过危楼，欲飞还敛。\n元龙老矣！不妨高卧，冰壶凉簟。\n千古兴亡，百年悲笑，一时登览。\n问何人又卸，片帆沙岸，系斜阳缆？"},
{"title": "贺新郎·甚矣吾衰矣", "author": "辛弃疾", "dynasty": "宋代", "content": "邑中园亭，仆皆为赋此词。\n一日，独坐停云，水声山色，竞来相娱。\n意溪山欲援例者，遂作数语，庶几仿佛渊明思亲友之意云。\n甚矣吾衰矣。\n怅平生、交游零落，只今余几！白发空垂三千丈，一笑人间万事。\n问何物、能令公喜？我见青山多妩媚，料青山见我应如是。\n情与貌，略相似。\n一尊搔首东窗里。\n想渊明、《停云》诗就，此时风味。\n江左沉酣求名者，岂识浊醪妙理。\n回首叫、云飞风起。\n不恨古人吾不见，恨古人不见吾狂耳。\n知我者，二三子。"},
{"title": "菩萨蛮·书江西造口壁", "author": "辛弃疾", "dynasty": "宋代", "content": "郁孤台下清江水，中间多少行人泪。\n西北望长安，可怜无数山。\n青山遮不住，毕竟东流去。\n江晚正愁予，山深闻鹧鸪。"},
{"title": "西江月·堂上谋臣尊俎", "author": "刘过", "dynasty": "宋代", "content": "堂上谋臣尊俎，边头将士干戈。\n天时地利与人和，“燕可伐欤？”曰：“可”。\n今日楼台鼎鼐，明年带砺山河。\n大家齐唱《大风歌》，不日四方来贺。"},
{"title": "鹧鸪天·送人", "author": "辛弃疾", "dynasty": "宋代", "content": "唱彻《阳关》泪未干，功名馀事且加餐。\n浮天水送无穷树，带雨云埋一半山。\n今古恨，几千般，只应离合是悲欢？江头未是风波恶，别有人间行路难！"},
{"title": "鹧鸪天·有客慨然谈功名因追念少年时事戏作", "author": "辛弃疾", "dynasty": "宋代", "content": "壮岁旌旗拥万夫，锦襜突骑渡江初。\n燕兵夜娖银胡䩮，汉箭朝飞金仆姑。\n追往事，叹今吾，春风不染白髭须。\n却将万字平戎策，换得东家种树书。"},
{"title": "玉楼春·尊前拟把归期说", "author": "欧阳修", "dynasty": "宋代", "content": "尊前拟把归期说，欲语春容先惨咽。\n人生自是有情痴，此恨不关风与月。\n离歌且莫翻新阕，一曲能教肠寸结。\n直须看尽洛城花，始共春风容易别。"},
{"title": "摸鱼儿·更能消几番风雨", "author": "辛弃疾", "dynasty": "宋代", "content": "淳熙己亥，自湖北漕移湖南，同官王正之置酒小山亭，为赋。\n更能消、几番风雨，匆匆春又归去。\n惜春长怕花开早，何况落红无数。\n春且住，见说道、天涯芳草无归路。\n怨春不语。\n算只有殷勤，画檐蛛网，尽日惹飞絮。\n(无归路一作：迷归路）长门事，准拟佳期又误。\n蛾眉曾有人妒。\n千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。"},
{"title": "阳关曲·中秋月", "author": "苏轼", "dynasty": "宋代", "content": "中秋作本名小秦王，入腔即阳关曲暮云收尽溢清寒，银汉无声转玉盘。\n此生此夜不长好，明月明年何处看。"},
{"title": "水龙吟·楚天千里无云", "author": "曾觌", "dynasty": "宋代", "content": "楚天千里无云，露华洗出秋容净。\n银蟾台榭，玉壶天地，参差桂影。\n鸳瓦寒生，画檐光射，碧梧金井。\n听韶华半夜，江梅三弄，风袅袅、良宵永。\n携手西园宴罢，下瑶台、醉魂初醒。\n吹箫仙子，骖鸾归路，一襟清兴。\n鳷鹊楼高，建章门迥，星河耿耿。\n看沧江潮上，丹枫叶落，浸关山冷。"},
{"title": "水龙吟·登建康赏心亭", "author": "辛弃疾", "dynasty": "宋代", "content": "楚天千里清秋，水随天去秋无际。\n遥岑远目，献愁供恨，玉簪螺髻。\n落日楼头，断鸿声里，江南游子。\n把吴钩看了，栏杆拍遍，无人会，登临意。\n休说鲈鱼堪脍，尽西风，季鹰归未？求田问舍，怕应羞见，刘郎才气。\n可惜流年，忧愁风雨，树犹如此！倩何人唤取，红巾翠袖，揾英雄泪！"},
{"title": "临江仙·暮春", "author": "赵长卿", "dynasty": "宋代", "content": "过尽征鸿来尽燕，故园消息茫然。\n一春憔悴有谁怜。\n怀家寒食夜，中酒落花天。\n见说江头春浪渺，殷勤欲送归船。\n别来此处最萦牵。\n短篷南浦雨，疏柳断桥烟。"},
{"title": "西江月·问讯湖边春色", "author": "张孝祥", "dynasty": "宋代", "content": "问讯湖边春色，重来又是三年。\n东风吹我过湖船，杨柳丝丝拂面。\n世路如今已惯，此心到处悠然。\n寒光亭下水如天，飞起沙鸥一片。"},
{"title": "念奴娇·过洞庭", "author": "张孝祥", "dynasty": "宋代", "content": "洞庭青草，近中秋，更无一点风色。\n玉鉴琼田三万顷，着我扁舟一叶。\n素月分辉，明河共影，表里俱澄澈。\n悠然心会，妙处难与君说。\n应念岭海经年，孤光自照，肝肺皆冰雪。\n短发萧骚襟袖冷，稳泛沧浪空阔。\n尽挹西江，细斟北斗，万象为宾客。\n扣舷独啸，不知今夕何夕！"},
{"title": "卜算子·不是爱风尘", "author": "严蕊", "dynasty": "宋代", "content": "不是爱风尘，似被前缘误。\n花落花开自有时，总赖东君主。\n去也终须去，住也如何住！若得山花插满头，莫问奴归处。"},
{"title": "虞美人·听雨", "author": "蒋捷", "dynasty": "宋代", "content": "少年听雨歌楼上，红烛昏罗帐。\n壮年听雨客舟中，江阔云低、断雁叫西风。\n而今听雨僧庐下，鬓已星星也。\n悲欢离合总无情，一任阶前、点滴到天明。"},
{"title": "水调歌头·和庞佑父", "author": "张孝祥", "dynasty": "宋代", "content": "雪洗虏尘静，风约楚云留。\n何人为写悲壮，吹角古城楼。\n湖海平生豪气，关塞如今风景，剪烛看吴钩。\n剩喜燃犀处，骇浪与天浮。\n忆当年，周与谢，富春秋，小乔初嫁，香囊未解，勋业故优游。\n赤壁矶头落照，肥水桥边衰草，渺渺唤人愁。\n我欲乘风去，击楫誓中流。"},
{"title": "钗头凤·世情薄", "author": "唐婉", "dynasty": "宋代", "content": "世情薄，人情恶，雨送黄昏花易落。\n晓风干，泪痕残。\n欲笺心事，独语斜阑。\n难，难，难！人成各，今非昨，病魂常似秋千索。\n角声寒，夜阑珊。\n怕人寻问，咽泪装欢。\n瞒，瞒，瞒！"},
{"title": "鹧鸪天·桂花", "author": "李清照", "dynasty": "宋代", "content": "暗淡轻黄体性柔，情疏迹远只香留。\n何须浅碧深红色，自是花中第一流。\n梅定妒，菊应羞，画阑开处冠中秋。\n骚人可煞无情思，何事当年不见收。"},
{"title": "好事近·七月十三日夜登万花川谷望月作", "author": "杨万里", "dynasty": "宋代", "content": "月未到诚斋，先到万花川谷。\n不是诚斋无月，隔一林修竹。\n如今才是十三夜，月色已如玉。\n未是秋光奇绝，看十五十六。"},
{"title": "夜游宫·记梦寄师伯浑", "author": "陆游", "dynasty": "宋代", "content": "雪晓清笳乱起。\n梦游处、不知何地。\n铁骑无声望似水。\n想关河，雁门西，青海际。\n睡觉寒灯里。\n漏声断、月斜窗纸。\n自许封侯在万里。\n有谁知，鬓虽残，心未死。"},
{"title": "昭君怨·赋松上鸥", "author": "杨万里", "dynasty": "宋代", "content": "晚饮诚斋，忽有一鸥来泊松上，已而复去，感而赋之。\n偶听松梢扑鹿，知是沙鸥来宿。\n稚子莫喧哗，恐惊他。\n俄倾忽然飞去，飞去不知何处？我已乞归休，报沙鸥。"},
{"title": "卜算子·独自上层楼", "author": "程垓", "dynasty": "宋代", "content": "独自上层楼，楼外青山远。\n望以斜阳欲尽时，不见西飞雁。\n独自下层楼，楼下蛩声怨。\n待到黄昏月上时，依旧柔肠断。"},
{"title": "西江月·阻风山峰下", "author": "张孝祥", "dynasty": "宋代", "content": "满载一船秋色，平铺十里湖光。\n波神留我看斜阳，放起鳞鳞细浪。\n明日风回更好，今宵露宿何妨？水晶宫里奏霓裳，准拟岳阳楼上。"},
{"title": "六州歌头·长淮望断", "author": "张孝祥", "dynasty": "宋代", "content": "长淮望断，关塞莽然平。\n征尘暗，霜风劲，悄边声。\n黯销凝。\n追想当年事，殆天数，非人力，洙泗上，弦歌地，亦膻腥。\n隔水毡乡，落日牛羊下，区脱纵横。\n看名王宵猎，骑火一川明。\n笳鼓悲鸣。\n遣人惊。\n念腰间箭，匣中剑，空埃蠹，竟何成。\n时易失，心徒壮，岁将零。\n渺神京。\n干羽方怀远，静烽燧，且休兵。\n冠盖使，纷驰骛，若为情。\n闻道中原遗老，常南望、翠葆霓旌。\n使行人到此，忠愤气填膺。\n有泪如倾。"},
{"title": "蝶恋花·送春", "author": "朱淑真", "dynasty": "宋代", "content": "楼外垂杨千万缕。\n欲系青春，少住春还去。\n犹自风前飘柳絮。\n随春且看归何处。\n绿满山川闻杜宇。\n便做无情，莫也愁人苦。\n把酒送春春不语。\n黄昏却下潇潇雨。"},
{"title": "鹊桥仙·华灯纵博", "author": "陆游", "dynasty": "宋代", "content": "华灯纵博，雕鞍驰射，谁记当年豪举。\n酒徒一半取封侯，独去作、江边渔父。\n轻舟八尺，低篷三扇，占断苹洲烟雨。\n镜湖元自属闲人，又何必、官家赐与。"},
{"title": "诉衷情·当年万里觅封侯", "author": "陆游", "dynasty": "宋代", "content": "当年万里觅封侯，匹马戍梁州。\n关河梦断何处？尘暗旧貂裘。\n胡未灭，鬓先秋，泪空流。\n此生谁料，心在天山，身老沧洲。"},
{"title": "谒金门·春半", "author": "朱淑真", "dynasty": "宋代", "content": "春已半。\n触目此情无限。\n十二阑干闲倚遍。\n愁来天不管。\n好是风和日暖。\n输与莺莺燕燕。\n满院落花帘不卷。\n断肠芳草远。"},
{"title": "霜天晓角·题采石蛾眉亭", "author": "韩元吉", "dynasty": "宋代", "content": "倚天绝壁，直下江千尺。\n天际两蛾凝黛，愁与恨，几时极！暮潮风正急，酒阑闻塞笛。\n试问谪仙何处？青山外，远烟碧。"},
{"title": "鹧鸪天·一点残红欲尽时", "author": "周紫芝", "dynasty": "宋代", "content": "一点残红欲尽时。\n乍凉秋气满屏帏。\n梧桐叶上三更雨，叶叶声声是别离。\n调宝瑟，拨金猊。\n那时同唱鹧鸪词。\n如今风雨西楼夜，不听清歌也泪垂。"},
{"title": "满江红·写怀", "author": "岳飞", "dynasty": "宋代", "content": "怒发冲冠，凭栏处、潇潇雨歇。\n抬望眼，仰天长啸，壮怀激烈。\n三十功名尘与土，八千里路云和月。\n莫等闲，白了少年头，空悲切！靖康耻，犹未雪。\n臣子恨，何时灭！驾长车，踏破贺兰山缺。\n壮志饥餐胡虏肉，笑谈渴饮匈奴血。\n待从头、收拾旧山河，朝天阙。"},
{"title": "瑞鹤仙·郊原初过雨", "author": "袁去华", "dynasty": "宋代", "content": "郊原初过雨。\n见败叶零乱，风定犹舞。\n斜阳挂深树。\n映浓愁浅黛，遥山眉妩。\n来时旧路。\n尚岩花、娇黄半吐。\n到而今，唯有溪边流水，见人如故。\n无语。\n邮亭深静，下马还寻，旧曾题处。\n无聊倦旅。\n伤离恨，最愁苦。\n纵收香藏镜，他年重到，人面桃花在否。\n念沈沈、小阁幽窗，有时梦去。"},
{"title": "小重山·昨夜寒蛩不住鸣", "author": "岳飞", "dynasty": "宋代", "content": "昨夜寒蛩不住鸣。\n惊回千里梦，已三更。\n起来独自绕阶行。\n人悄悄，帘外月胧明。\n白首为功名。\n旧山松竹老，阻归程。\n欲将心事付瑶琴。\n知音少，弦断有谁听？"},
{"title": "柳梢青·茅舍疏篱", "author": "杨无咎", "dynasty": "宋代", "content": "茅舍疏篱。\n半飘残雪，斜卧低枝。\n可更相宜，烟笼修竹，月在寒溪。\n宁宁伫立移时。\n判瘦损、无妨为伊。\n谁赋才情，画成幽思，写入新诗。"},
{"title": "临江仙·夜登小阁，忆洛中旧游", "author": "陈与义", "dynasty": "宋代", "content": "忆昔午桥桥上饮，坐中多是豪英。\n长沟流月去无声。\n杏花疏影里，吹笛到天明。\n二十余年如一梦，此身虽在堪惊。\n闲登小阁看新晴。\n古今多少事，渔唱起三更。"},
{"title": "贺新郎·送胡邦衡待制赴新州", "author": "张元干", "dynasty": "宋代", "content": "梦绕神州路。\n怅秋风、连营画角，故宫离黍。\n底事昆仑倾砥柱，九地黄流乱注。\n聚万落千村狐兔。\n天意从来高难问，况人情老易悲难诉。\n更南浦，送君去。\n凉生岸柳催残暑。\n耿斜河，疏星残月，断云微度。\n万里江山知何处？回首对床夜语。\n雁不到，书成谁与？目尽青天怀今古，肯儿曹恩怨相尔汝！举大白，听《金缕》。"},
{"title": "秋波媚·七月十六日晚登高兴亭望长安南山", "author": "陆游", "dynasty": "宋代", "content": "秋到边城角声哀，烽火照高台。\n悲歌击筑，凭高酹酒，此兴悠哉。\n多情谁似南山月，特地暮云开。\n灞桥烟柳，曲江池馆，应待人来。"},
{"title": "苍梧谣·天", "author": "蔡伸", "dynasty": "宋代", "content": "天。\n休使圆蟾照客眠。\n人何在，桂影自婵娟。"},
{"title": "秦楼月·芳菲歇", "author": "向子諲", "dynasty": "宋代", "content": "芳菲歇，故园目断伤心切。\n伤心切，无边烟水，无穷山色。\n可堪更近乾龙节，眼中泪尽空啼血。\n空啼血，子规声外，晓风残月。"},
{"title": "踏莎行·秋入云山", "author": "张抡", "dynasty": "宋代", "content": "秋入云山，物情潇洒。\n百般景物堪图画。\n丹枫万叶碧云边，黄花千点幽岩下。\n已喜佳辰，更怜清夜。\n一轮明月林梢挂。\n松醪常与野人期，忘形共说清闲话。"},
{"title": "采桑子·恨君不似江楼月", "author": "吕本中", "dynasty": "宋代", "content": "恨君不似江楼月，南北东西，南北东西，只有相随无别离。\n恨君却似江楼月，暂满还亏，暂满还亏，待得团圆是几时？"},
{"title": "忆王孙·春词", "author": "李重元", "dynasty": "宋代", "content": "萋萋芳草忆王孙，柳外楼高空断魂，杜宇声声不忍闻。\n欲黄昏，雨打梨花深闭门。"},
{"title": "饮马歌·边头春未到", "author": "曹勋", "dynasty": "宋代", "content": "此腔自虏传至边，饮牛马即横笛吹之，不鼓不拍，声甚凄断。\n闻兀术每遇对阵之际，吹此则鏖战无还期也。\n边头春未到，雪满交河道。\n暮沙明残照，塞烽云间小。\n断鸿悲，陇月低，泪湿征衣悄。\n岁华老。"},
{"title": "丑奴儿·书博山道中壁", "author": "辛弃疾", "dynasty": "宋代", "content": "少年不识愁滋味，爱上层楼。\n爱上层楼，为赋新词强说愁。\n而今识尽愁滋味，欲说还休。\n欲说还休，却道“天凉好个秋”！"},
{"title": "钗头凤·红酥手", "author": "陆游", "dynasty": "宋代", "content": "红酥手，黄縢酒，满城春色宫墙柳。\n东风恶，欢情薄。\n一怀愁绪，几年离索。\n错、错、错。\n春如旧，人空瘦，泪痕红浥鲛绡透。\n桃花落，闲池阁。\n山盟虽在，锦书难托。\n莫、莫、莫！"},
{"title": "卜算子·咏梅", "author": "陆游", "dynasty": "宋代", "content": "驿外断桥边，寂寞开无主。\n已是黄昏独自愁，更着风和雨。\n 无意苦争春，一任群芳妒。\n零落成泥碾作尘，只有香如故。"},
{"title": "声声慢·寻寻觅觅", "author": "李清照", "dynasty": "宋代", "content": "寻寻觅觅，冷冷清清，凄凄惨惨戚戚。\n乍暖还寒时候，最难将息。\n三杯两盏淡酒，怎敌他、晚来风急？雁过也，正伤心，却是旧时相识。\n满地黄花堆积，憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。\n这次第，怎一个愁字了得！"},
{"title": "蝶恋花·春涨一篙添水面", "author": "范成大", "dynasty": "宋代", "content": "春涨一篙添水面。\n芳草鹅儿，绿满微风岸。\n画舫夷犹湾百转。\n横塘塔近依前远。\n江国多寒农事晚。\n村北村南，谷雨才耕遍。\n秀麦连冈桑叶贱。\n看看尝面收新茧。"},
{"title": "贺新郎·寄李伯纪丞相", "author": "张元干", "dynasty": "宋代", "content": "曳杖危楼去。\n斗垂天、沧波万顷，月流烟渚。\n扫尽浮云风不定，未放扁舟夜渡。\n宿雁落、寒芦深处。\n怅望关河空吊影，正人间、鼻息鸣鼍鼓。\n谁伴我，醉中舞。\n十年一梦扬州路。\n倚高寒、愁生故国，气吞骄虏。\n要斩楼兰三尺剑，遗恨琵琶旧语。\n谩暗涩铜华尘土。\n唤取谪仙平章看，过苕溪、尚许垂纶否。\n风浩荡，欲飞举。"},
{"title": "醉花阴·薄雾浓云愁永昼", "author": "李清照", "dynasty": "宋代", "content": "薄雾浓云愁永昼，瑞脑销金兽。\n佳节又重阳，玉枕纱厨，半夜凉初透。\n东篱把酒黄昏后，有暗香盈袖。\n莫道不销魂，帘卷西风，人比黄花瘦。"},
{"title": "眼儿媚·迟迟春日弄轻柔", "author": "朱淑真", "dynasty": "宋代", "content": "迟迟春日弄轻柔，花径暗香流。\n清明过了，不堪回首，云锁朱楼。\n午窗睡起莺声巧，何处唤春愁？绿杨影里，海棠亭畔，红杏梢头。"},
{"title": "清平乐·年年雪里", "author": "李清照", "dynasty": "宋代", "content": "年年雪里，常插梅花醉。\n挼尽梅花无好意，赢得满衣清泪。\n今年海角天涯，萧萧两鬓生华。\n看取晚来风势，故应难看梅花。"},
{"title": "永遇乐·落日熔金", "author": "李清照", "dynasty": "宋代", "content": "落日熔金，暮云合璧，人在何处。\n染柳烟浓，吹梅笛怨，春意知几许。\n元宵佳节，融和天气，次第岂无风雨。\n来相召、香车宝马，谢他酒朋诗侣。\n中州盛日，闺门多暇，记得偏重三五。\n铺翠冠儿，捻金雪柳，簇带争济楚。\n如今憔悴，风鬟霜鬓，怕见夜间出去。\n不如向、帘儿底下，听人笑语。"},
{"title": "凤凰台上忆吹箫·香冷金猊", "author": "李清照", "dynasty": "宋代", "content": "香冷金猊，被翻红浪，起来慵自梳头。\n任宝奁尘满，日上帘钩。\n生怕离怀别苦，多少事、欲说还休。\n新来瘦，非干病酒，不是悲秋。\n休休，这回去也，千万遍《阳关》，也则难留。\n念武陵人远，烟锁秦楼。\n惟有楼前流水，应念我、终日凝眸。\n凝眸处，从今又添，一段新愁。\n香冷金猊，被翻红浪，起来人未梳头。\n任宝奁闲掩，日上帘钩。\n生怕闲愁暗恨，多少事、欲说还休。\n今年瘦，非干病酒，不是悲秋。\n明朝，者回去也，千万遍阳关，也即难留。\n念武陵春晚，云锁重楼。\n记取楼前绿水，应念我、终日凝眸。\n凝眸处，从今更数，几段新愁。"},
{"title": "如梦令·常记溪亭日暮", "author": "李清照", "dynasty": "宋代", "content": "常记溪亭日暮，沉醉不知归路。\n兴尽晚回舟，误入藕花深处。\n争渡，争渡，惊起一滩鸥鹭。"},
{"title": "渔家傲·天接云涛连晓雾", "author": "李清照", "dynasty": "宋代", "content": "天接云涛连晓雾，星河欲转千帆舞。\n仿佛梦魂归帝所。\n闻天语，殷勤问我归何处。\n我报路长嗟日暮，学诗谩有惊人句。\n九万里风鹏正举。\n风休住，蓬舟吹取三山去！"},
{"title": "武陵春·春晚", "author": "李清照", "dynasty": "宋代", "content": "风住尘香花已尽，日晚倦梳头。\n物是人非事事休，欲语泪先流。\n闻说双溪春尚好，也拟泛轻舟。\n只恐双溪舴艋舟，载不动许多愁。"},
{"title": "南歌子·天上星河转", "author": "李清照", "dynasty": "宋代", "content": "天上星河转，人间帘幕垂。\n凉生枕簟泪痕滋。\n起解罗衣聊问、夜何其。\n翠贴莲蓬小，金销藕叶稀。\n旧时天气旧时衣。\n只有情怀不似、旧家时。"},
{"title": "如梦令·昨夜雨疏风骤", "author": "李清照", "dynasty": "宋代", "content": "昨夜雨疏风骤，浓睡不消残酒。\n试问卷帘人，却道海棠依旧。\n知否，知否？应是绿肥红瘦。"},
{"title": "鹧鸪天·寒日萧萧上琐窗", "author": "李清照", "dynasty": "宋代", "content": "寒日萧萧上琐窗，梧桐应恨夜来霜。\n酒阑更喜团茶苦，梦断偏宜瑞脑香。\n秋已尽，日犹长，仲宣怀远更凄凉。\n不如随分尊前醉，莫负东篱菊蕊黄。"},
{"title": "南柯子·山冥云阴重", "author": "王炎", "dynasty": "宋代", "content": "山冥云阴重，天寒雨意浓。\n数枝幽艳湿啼红。\n莫为惜花惆怅对东风。\n蓑笠朝朝出，沟塍处处通。\n人间辛苦是三农。\n要得一犁水足望年丰。"},
{"title": "宴山亭·北行见杏花", "author": "赵佶", "dynasty": "宋代", "content": "裁剪冰绡，轻叠数重，淡著胭脂匀注。\n新样靓妆，艳溢香融，羞杀蕊珠宫女。\n易得凋零，更多少、无情风雨。\n愁苦。\n闲院落凄凉，几番春暮。\n（闲院一作：问院)凭寄离恨重重，这双燕，何曾会人言语。\n天遥地远，万水千山，知他故宫何处。\n怎不思量，除梦里、有时曾去。\n无据，和梦也新来不做。"},
{"title": "相见欢·金陵城上西楼", "author": "朱敦儒", "dynasty": "宋代", "content": "金陵城上西楼，倚清秋。\n万里夕阳垂地大江流。\n中原乱，簪缨散，几时收？试倩悲风吹泪过扬州。"},
{"title": "减字木兰花·题雄州驿", "author": "蒋氏女", "dynasty": "宋代", "content": "朝云横度。\n辘辘车声如水去。\n白草黄沙。\n月照孤村三两家。\n飞鸿过也。\n万结愁肠无昼夜。\n渐近燕山。\n回首乡关归路难。"},
{"title": "鹧鸪天·西都作", "author": "朱敦儒", "dynasty": "宋代", "content": "我是清都山水郎，天教分付与疏狂。\n曾批给雨支风券，累上留云借月章。\n诗万首，酒千觞。\n几曾着眼看侯王？玉楼金阙慵归去，且插梅花醉洛阳。"},
{"title": "一剪梅·红藕香残玉簟秋", "author": "李清照", "dynasty": "宋代", "content": "红藕香残玉簟秋。\n轻解罗裳，独上兰舟。\n云中谁寄锦书来，雁字回时，月满西楼。\n花自飘零水自流。\n一种相思，两处闲愁。\n此情无计可消除，才下眉头，却上心头。"},
{"title": "点绛唇·蹴罢秋千", "author": "李清照", "dynasty": "宋代", "content": "蹴罢秋千，起来慵整纤纤手。\n露浓花瘦，薄汗轻衣透。\n见客入来，袜刬金钗溜。\n和羞走，倚门回首，却把青梅嗅。"},
{"title": "好事近·摇首出红尘", "author": "朱敦儒", "dynasty": "宋代", "content": "摇首出红尘，醒醉更无时节。\n活计绿蓑青笠，惯披霜冲雪。\n晚来风定钓丝闲，上下是新月。\n千里水天一色，看孤鸿明灭。"},
{"title": "蓦山溪·梅", "author": "曹组", "dynasty": "宋代", "content": "洗妆真态，不作铅花御。\n竹外一枝斜，想佳人，天寒日暮。\n黄昏院落，无处著清香，风细细，雪垂垂，何况江头路。\n月边疏影，梦到消魂处。\n梅子欲黄时，又须作，廉纤细雨。\n孤芳一世，供断有情愁，消瘦损，东阳也，试问花知否？"},
{"title": "惜分飞·泪湿阑干花著露", "author": "毛滂", "dynasty": "宋代", "content": "泪湿阑干花著露。\n愁到眉峰碧聚。\n此恨平分取。\n更无言语。\n空相觑。\n断雨残云无意绪。\n寂寞朝朝暮暮。\n今夜山深处。\n断魂分付。\n潮回去。"},
{"title": "三台·清明应制", "author": "万俟咏", "dynasty": "宋代", "content": "见梨花初带夜月，海棠半含朝雨。\n内苑春、不禁过青门，御沟涨、潜通南浦。\n东风静、细柳垂金缕。\n望凤阙、非烟非雾。\n好时代、朝野多欢，遍九陌、太平箫鼓。\n乍莺儿百啭断续，燕子飞来飞去。\n近绿水、台榭映秋千，斗草聚、双双游女。\n饧香更、酒冷踏青路。\n会暗识、夭桃朱户。\n向晚骤、宝马雕鞍，醉襟惹、乱花飞絮。\n正轻寒轻暖漏永，半阴半晴云暮。\n禁火天、已是试新妆，岁华到、三分佳处。\n清明看、汉宫传蜡炬。\n散翠烟、飞入槐府。\n敛兵卫、阊阖门开，住传宣、又还休务。"},
{"title": "蝶恋花·暖雨晴风初破冻", "author": "李清照", "dynasty": "宋代", "content": "暖雨晴风初破冻，柳眼梅腮，已觉春心动。\n酒意诗情谁与共？泪融残粉花钿重。\n乍试夹衫金缕缝，山枕斜欹，枕损钗头凤。\n独抱浓愁无好梦，夜阑犹剪灯花弄。"},
{"title": "点绛唇·新月娟娟", "author": "汪藻", "dynasty": "宋代", "content": "新月娟娟，夜寒江静山衔斗。\n起来搔首，梅影横窗瘦。\n好个霜天，闲却传杯手。\n君知否？乱鸦啼后，归兴浓于酒。"},
{"title": "水调歌头·秋色渐将晚", "author": "叶梦得", "dynasty": "宋代", "content": "秋色渐将晚，霜信报黄花。\n小窗低户深映，微路绕欹斜。\n为问山翁何事，坐看流年轻度，拚却鬓双华。\n徙倚望沧海，天净水明霞。\n念平昔，空飘荡，遍天涯。\n归来三径重扫，松竹本吾家。\n却恨悲风时起，冉冉云间新雁，边马怨胡笳。\n谁似东山老，谈笑静胡沙。"},
{"title": "点绛唇·绍兴乙卯登绝顶小亭", "author": "叶梦得", "dynasty": "宋代", "content": "缥缈危亭，笑谈独在千峰上。\n与谁同赏。\n万里横烟浪。\n老去情怀，犹作天涯想。\n空惆怅。\n少年豪放。\n莫学衰翁样。"},
{"title": "玉楼春·桃溪不作从容住", "author": "周邦彦", "dynasty": "宋代", "content": "桃溪不作从容住，秋藕绝来无续处。\n当时相候赤阑桥，今日独寻黄叶路。\n烟中列岫青无数，雁背夕阳红欲暮。\n人如风后入江云，情似雨馀粘地絮。"},
{"title": "江神子·杏花村馆酒旗风", "author": "谢逸", "dynasty": "宋代", "content": "杏花村馆酒旗风。\n水溶溶。\n扬残红。\n野渡舟横，杨柳绿阴浓。\n望断江南山色远，人不见，草连空。\n夕阳楼外晚烟笼。\n粉香融。\n淡眉峰。\n记得年时，相见画屏中。\n只有关山今夜月，千里外，素光同。"},
{"title": "虞美人·疏篱曲径田家小", "author": "周邦彦", "dynasty": "宋代", "content": "疏篱曲径田家小。\n云树开清晓。\n天寒山色有无中。\n野外一声钟起、送孤蓬。\n添衣策马寻亭堠。\n愁抱惟宜酒。\n菰蒲睡鸭占陂塘。\n纵被行人惊散、又成双。"},
{"title": "西河·金陵怀古", "author": "周邦彦", "dynasty": "宋代", "content": "佳丽地。\n南朝盛事谁记。\n山围故国绕清江，髻鬟对起。\n怒涛寂寞打孤城，风樯遥度天际。\n断崖树，犹倒倚。\n莫愁艇子曾系。\n空余旧迹郁苍苍，雾沉半垒。\n夜深月过女墙来，伤心东望淮水。\n酒旗戏鼓甚处市。\n想依稀、王谢邻里。\n燕子不知何世。\n入寻常、巷陌人家，相对如说兴亡，斜阳里。"},
{"title": "忆秦娥·与君别", "author": "房舜卿", "dynasty": "宋代", "content": "与君别。\n相思一夜梅花发。\n梅花发。\n凄凉南浦，断桥斜月。\n盈盈微步凌波袜。\n东风笑倚天涯阔。\n天涯阔。\n一声羌管，暮云愁绝。"},
{"title": "解语花·上元", "author": "周邦彦", "dynasty": "宋代", "content": "风消焰蜡，露浥红莲，花市光相射。\n桂华流瓦。\n纤云散，耿耿素娥欲下。\n衣裳淡雅。\n看楚女纤腰一把。\n箫鼓喧，人影参差，满路飘香麝。\n因念都城放夜。\n望千门如昼，嬉笑游冶。\n钿车罗帕。\n相逢处，自有暗尘随马。\n年光是也。\n唯只见、旧情衰谢。\n清漏移，飞盖归来，从舞休歌罢。"},
{"title": "夜游宫·叶下斜阳照水", "author": "周邦彦", "dynasty": "宋代", "content": "叶下斜阳照水。\n卷轻浪、沈沈千里。\n桥上酸风射眸子。\n立多时，看黄昏，灯火市。\n古屋寒窗底。\n听几片、井桐飞坠。\n不恋单衾再三起。\n有谁知，为萧娘，书一纸。"},
{"title": "苏幕遮·燎沉香", "author": "周邦彦", "dynasty": "宋代", "content": "燎沉香，消溽暑。\n鸟雀呼晴，侵晓窥檐语。\n叶上初阳干宿雨，水面清圆，一一风荷举。\n故乡遥，何日去？家住吴门，久作长安旅。\n五月渔郎相忆否？小楫轻舟，梦入芙蓉浦。"},
{"title": "六丑·落花", "author": "周邦彦", "dynasty": "宋代", "content": "正单衣试酒，怅客里、光阴虚掷。\n愿春暂留，春归如过翼。\n一去无迹。\n为问花何在，夜来风雨，葬楚宫倾国。\n钗钿堕处遗香泽。\n乱点桃蹊，轻翻柳陌。\n多情为谁追惜。\n但蜂媒蝶使，时叩窗隔。\n东园岑寂。\n渐蒙笼暗碧。\n静绕珍丛底，成叹息。\n长条故惹行客。\n似牵衣待话，别情无极。\n残英小、强簪巾帻。\n终不似一朵，钗头颤袅，向人欹侧。\n漂流处、莫趁潮汐。\n恐断红、尚有相思字，何由见得。"},
{"title": "满庭芳·夏日溧水无想山作", "author": "周邦彦", "dynasty": "宋代", "content": "风老莺雏，雨肥梅子，午阴嘉树清圆。\n地卑山近，衣润费炉烟。\n人静乌鸢自乐，小桥外、新绿溅溅。\n凭阑久，黄芦苦竹，拟泛九江船。\n年年。\n如社燕，飘流瀚海，来寄修椽。\n且莫思身外，长近尊前。\n憔悴江南倦客，不堪听、急管繁弦。\n歌筵畔，先安簟枕，容我醉时眠。"},
{"title": "瑞龙吟·大石春景", "author": "周邦彦", "dynasty": "宋代", "content": "章台路。\n还见褪粉梅梢，试花桃树。\n愔愔坊陌人家，定巢燕子，归来旧处。\n黯凝伫。\n因念个人痴小，乍窥门户。\n侵晨浅约宫黄，障风映袖，盈盈笑语。\n前度刘郎重到，访邻寻里，同时歌舞。\n唯有旧家秋娘，声价如故。\n吟笺赋笔，犹记燕台句。\n知谁伴、名园露饮，东城闲步。\n事与孤鸿去。\n探春尽是，伤离意绪。\n官柳低金缕。\n归骑晚、纤纤池塘飞雨。\n断肠院落，一帘风絮。"},
{"title": "兰陵王·柳", "author": "周邦彦", "dynasty": "宋代", "content": "柳阴直，烟里丝丝弄碧。\n隋堤上、曾见几番，拂水飘绵送行色。\n登临望故国，谁识京华倦客？长亭路，年去岁来，应折柔条过千尺。\n闲寻旧踪迹，又酒趁哀弦，灯照离席。\n梨花榆火催寒食。\n愁一箭风快，半篙波暖，回头迢递便数驿，望人在天北。\n凄恻，恨堆积！渐别浦萦回，津堠岑寂，斜阳冉冉春无极。\n念月榭携手，露桥闻笛。\n沉思前事，似梦里，泪暗滴。"},
{"title": "蝶恋花·早行", "author": "周邦彦", "dynasty": "宋代", "content": "月皎惊乌栖不定，更漏将残，辘轳牵金井。\n唤起两眸清炯炯。\n泪花落枕红绵冷。\n执手霜风吹鬓影。\n去意徊徨，别语愁难听。\n楼上阑干横斗柄，露寒人远鸡相应。"},
{"title": "摸鱼儿·东皋寓居", "author": "晁补之", "dynasty": "宋代", "content": "买陂塘、旋栽杨柳，依稀淮岸江浦。\n东皋嘉雨新痕涨，沙觜鹭来鸥聚。\n堪爱处最好是、一川夜月光流渚。\n无人独舞。\n任翠幄张天，柔茵藉地，酒尽未能去。\n青绫被，莫忆金闺故步。\n儒冠曾把身误。\n弓刀千骑成何事，荒了邵平瓜圃。\n君试觑。\n满青镜、星星鬓影今如许。\n功名浪语。\n便似得班超，封侯万里，归计恐迟暮。"},
{"title": "诉衷情·宝月山作", "author": "仲殊", "dynasty": "宋代", "content": "清波门外拥轻衣。\n杨花相送飞。\n西湖又还春晚，水树乱莺啼。\n闲院宇，小帘帏。\n晚初归。\n钟声已过，篆香才点，月到门时。"},
{"title": "秋蕊香·帘幕疏疏风透", "author": "张耒", "dynasty": "宋代", "content": "帘幕疏疏风透。\n一线香飘金兽。\n朱阑倚遍黄昏后。\n廊上月华如昼。\n别离滋味浓于酒。\n著人瘦。\n此情不及墙东柳。\n春色年年如旧。"},
{"title": "六州歌头·少年侠气", "author": "贺铸", "dynasty": "宋代", "content": "少年侠气，交结五都雄。\n肝胆洞，毛发耸。\n立谈中，死生同。\n一诺千金重。\n推翘勇，矜豪纵。\n轻盖拥，联飞鞚，斗城东。\n轰饮酒垆，春色浮寒瓮，吸海垂虹。\n闲呼鹰嗾犬，白羽摘雕弓，狡穴俄空。\n乐匆匆。\n似黄粱梦，辞丹凤；明月共，漾孤蓬。\n官冗从，怀倥偬；落尘笼，簿书丛。\n鹖弁如云众，供粗用，忽奇功。\n笳鼓动，渔阳弄，思悲翁。\n不请长缨，系取天骄种，剑吼西风。\n恨登山临水，手寄七弦桐，目送归鸿。"},
{"title": "少年游·并刀如水", "author": "周邦彦", "dynasty": "宋代", "content": "并刀如水，吴盐胜雪，纤手破新橙。\n锦幄初温，兽烟不断，相对坐调笙。\n低声问：向谁行宿？城上已三更。\n马滑霜浓，不如休去，直是少人行！"},
{"title": "青玉案·凌波不过横塘路", "author": "贺铸", "dynasty": "宋代", "content": "凌波不过横塘路，但目送、芳尘去。\n锦瑟华年谁与度？月桥花院，琐窗朱户，只有春知处。\n飞云冉冉蘅皋暮，彩笔新题断肠句。\n试问闲情都几许？一川烟草，满城风絮，梅子黄时雨。\n凌波不过横塘路，但目送、芳尘去。\n锦瑟华年谁与度？月台花榭，琐窗朱户，只有春知处。\n碧云冉冉蘅皋暮，彩笔新题断肠句。\n试问闲愁都几许？一川烟草，满城风絮，梅子黄时雨。"},
{"title": "临江仙·未遇行藏谁肯信", "author": "侯蒙", "dynasty": "宋代", "content": "未遇行藏谁肯信，如今方表名踪。\n无端良匠画形容。\n当风轻借力，一举入高空。\n才得吹嘘身渐稳，只疑远赴蟾宫。\n雨馀时候夕阳红。\n几人平地上，看我碧霄中。"},
{"title": "踏莎行·杨柳回塘", "author": "贺铸", "dynasty": "宋代", "content": "杨柳回塘，鸳鸯别浦。\n绿萍涨断莲舟路。\n断无蜂蝶慕幽香，红衣脱尽芳心苦。\n返照迎潮，行云带雨。\n依依似与骚人语。\n当年不肯嫁春风，无端却被秋风误。"},
{"title": "行香子·树绕村庄", "author": "秦观", "dynasty": "宋代", "content": "树绕村庄，水满陂塘。\n倚东风，豪兴徜徉。\n小园几许，收尽春光。\n有桃花红，李花白，菜花黄。\n远远围墙，隐隐茅堂。\n飏青旗，流水桥旁。\n偶然乘兴，步过东冈。\n正莺儿啼，燕儿舞，蝶儿忙。"},
{"title": "南柯子·十里青山远", "author": "仲殊", "dynasty": "宋代", "content": "十里青山远，潮平路带沙。\n数声啼鸟怨年华。\n又是凄凉时候，在天涯。\n白露收残月，清风散晓霞。\n绿杨堤畔问荷花：记得年时沽酒，那人家？"},
{"title": "鹧鸪天·重过阊门万事非", "author": "贺铸", "dynasty": "宋代", "content": "重过阊门万事非。\n同来何事不同归。\n梧桐半死清霜后，头白鸳鸯失伴飞。\n原上草，露初晞。\n旧栖新垅两依依。\n空床卧听南窗雨，谁复挑灯夜补衣。"},
{"title": "千秋岁·水边沙外", "author": "秦观", "dynasty": "宋代", "content": "水边沙外。\n城郭春寒退。\n花影乱，莺声碎。\n飘零疏酒盏，离别宽衣带。\n人不见，碧云暮合空相对。\n忆昔西池会。\n鹓鹭同飞盖。\n携手处，今谁在。\n日边清梦断，镜里朱颜改。\n春去也，飞红万点愁如海。"},
{"title": "鹊桥仙·纤云弄巧", "author": "秦观", "dynasty": "宋代", "content": "纤云弄巧，飞星传恨，银汉迢迢暗度。\n金风玉露一相逢，便胜却人间无数。\n柔情似水，佳期如梦，忍顾鹊桥归路。\n两情若是久长时，又岂在朝朝暮暮。"},
{"title": "江城子·西城杨柳弄春柔", "author": "秦观", "dynasty": "宋代", "content": "西城杨柳弄春柔，动离忧，泪难收。\n犹记多情、曾为系归舟。\n碧野朱桥当日事，人不见，水空流。\n韶华不为少年留，恨悠悠，几时休？飞絮落花时候、一登楼。\n便作春江都是泪，流不尽，许多愁。"},
{"title": "满庭芳·山抹微云", "author": "秦观", "dynasty": "宋代", "content": "山抹微云，天连衰草，画角声断谯门。\n暂停征棹，聊共引离尊。\n多少蓬莱旧事，空回首、烟霭纷纷。\n斜阳外，寒鸦万点，流水绕孤村。\n消魂当此际，香囊暗解，罗带轻分。\n谩赢得、青楼薄幸名存。\n此去何时见也？襟袖上、空惹啼痕。\n伤情处，高城望断，灯火已黄昏。"},
{"title": "盐角儿·亳社观梅", "author": "晁补之", "dynasty": "宋代", "content": "开时似雪。\n谢时似雪。\n花中奇绝。\n香非在蕊，香非在萼，骨中香彻。\n占溪风，留溪月。\n堪羞损、山桃如血。\n直饶更、疏疏淡淡，终有一般情别。"},
{"title": "思越人·紫府东风放夜时", "author": "贺铸", "dynasty": "宋代", "content": "紫府东风放夜时。\n步莲秾李伴人归。\n五更钟动笙歌散，十里月明灯火稀。\n香苒苒，梦依依。\n天涯寒尽减春衣。\n凤凰城阙知何处，寥落星河一雁飞。"},
{"title": "望海潮·洛阳怀古", "author": "秦观", "dynasty": "宋代", "content": "梅英疏淡，冰澌溶泄，东风暗换年华。\n金谷俊游，铜驼巷陌，新晴细履平沙。\n长记误随车。\n正絮翻蝶舞，芳思交加。\n柳下桃蹊，乱分春色到人家。\n西园夜饮鸣笳。\n有华灯碍月，飞盖妨花。\n兰苑未空，行人渐老，重来是事堪嗟。\n烟暝酒旗斜。\n但倚楼极目，时见栖鸦。\n无奈归心，暗随流水到天涯。"},
{"title": "浣溪沙·漠漠轻寒上小楼", "author": "秦观", "dynasty": "宋代", "content": "漠漠轻寒上小楼，晓阴无赖似穷秋。\n淡烟流水画屏幽。\n自在飞花轻似梦，无边丝雨细如愁。\n宝帘闲挂小银钩。"},
{"title": "渔家傲·小雨纤纤风细细", "author": "朱服", "dynasty": "宋代", "content": "小雨纤纤风细细，万家杨柳青烟里。\n恋树湿花飞不起，愁无比，和春付与东流水。\n九十光阴能有几？金龟解尽留无计。\n寄语东阳沽酒市，拚一醉，而今乐事他年泪。"},
{"title": "踏莎行·郴州旅舍", "author": "秦观", "dynasty": "宋代", "content": "雾失楼台，月迷津渡。\n桃源望断无寻处。\n可堪孤馆闭春寒，杜鹃声里斜阳暮。\n驿寄梅花，鱼传尺素。\n砌成此恨无重数。\n郴江幸自绕郴山，为谁流下潇湘去。"},
{"title": "青门饮·寄宠人", "author": "时彦", "dynasty": "宋代", "content": "胡马嘶风，汉旗翻雪，彤云又吐，一竿残照。\n古木连空，乱山无数，行尽暮沙衰草。\n星斗横幽馆，夜无眠、灯花空老。\n雾浓香鸭，冰凝泪烛，霜天难晓。\n长记小妆才了，一杯未尽，离怀多少。\n醉里秋波，梦中朝雨，都是醒时烦恼。\n料有牵情处，忍思量、耳边曾道。\n甚时跃马归来，认得迎门轻笑。"},
{"title": "八六子·倚危亭", "author": "秦观", "dynasty": "宋代", "content": "倚危亭。\n恨如芳草，萋萋刬尽还生。\n念柳外青骢别后，水边红袂分时，怆然暗惊。\n无端天与娉婷。\n夜月一帘幽梦，春风十里柔情。\n怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。\n正销凝。\n黄鹂又啼数声。"},
{"title": "石州慢·薄雨收寒", "author": "贺铸", "dynasty": "宋代", "content": "薄雨收寒，斜照弄睛，春意空阔。\n长亭柳色才黄，远客一枝先折。\n烟横水际，映带几点归鸿，平沙消尽龙荒雪。\n犹记出关来，恰如今时节。\n将发。\n画楼芳酒，红泪清歌，顿成轻别。\n回首经年，杳杳音尘都绝。\n欲知方寸，共有几许新愁？芭蕉不展丁香结。\n枉望断天涯，两厌厌风月"},
{"title": "洞仙歌·雪云散尽", "author": "李元膺", "dynasty": "宋代", "content": "一年春物，惟梅柳间意味最深。\n至莺花烂漫时，则春已衰迟，使人无复新意。\n予作《洞仙歌》，使探春者歌之，无后时之悔。\n雪云散尽，放晓晴池院。\n杨柳于人便青眼。\n更风流多处，一点梅心，相映远，约略颦轻笑浅。\n一年春好处，不在浓芳，小艳疏香最娇软。\n到清明时候，百紫千红，花正乱，已失春风一半。\n早占取韶光共追游，但莫管春寒，醉红自暖。"},
{"title": "鹧鸪天·座中有眉山隐客史应之和前韵即席答之", "author": "黄庭坚", "dynasty": "宋代", "content": "黄菊枝头生晓寒。\n人生莫放酒杯干。\n风前横笛斜吹雨，醉里簪花倒著冠。\n身健在，且加餐。\n舞裙歌板尽清欢。\n黄花白发相牵挽，付与时人冷眼看。"},
{"title": "卜算子·我住长江头", "author": "李之仪", "dynasty": "宋代", "content": "我住长江头，君住长江尾。\n日日思君不见君，共饮长江水。\n此水几时休，此恨何时已。\n只愿君心似我心，定不负相思意。"},
{"title": "浣溪沙·簌簌衣巾落枣花", "author": "苏轼", "dynasty": "宋代", "content": "徐门石潭谢雨，道上作五首。\n潭在城东二十里，常与泗水增减清浊相应。\n簌簌衣巾落枣花，村南村北响缲车，牛衣古柳卖黄瓜。\n酒困路长惟欲睡，日高人渴漫思茶。\n敲门试问野人家。"},
{"title": "永遇乐·彭城夜宿燕子楼", "author": "苏轼", "dynasty": "宋代", "content": "彭城夜宿燕子楼，梦盼盼，因作此词。\n明月如霜，好风如水，清景无限。\n曲港跳鱼，圆荷泻露，寂寞无人见。\n紞如三鼓，铿然一叶，黯黯梦云惊断。\n夜茫茫，重寻无处，觉来小园行遍。\n天涯倦客，山中归路，望断故园心眼。\n燕子楼空，佳人何在，空锁楼中燕。\n古今如梦，何曾梦觉，但有旧欢新怨。\n异时对，黄楼夜景，为余浩叹。"},
{"title": "减字木兰花·竞渡", "author": "黄裳", "dynasty": "宋代", "content": "红旗高举，飞出深深杨柳渚。\n鼓击春雷，直破烟波远远回。\n欢声震地，惊退万人争战气。\n金碧楼西，衔得锦标第一归。"},
{"title": "蝶恋花·春景", "author": "苏轼", "dynasty": "宋代", "content": "花褪残红青杏小。\n燕子飞时，绿水人家绕。\n枝上柳绵吹又少，天涯何处无芳草！墙里秋千墙外道。\n墙外行人，墙里佳人笑。\n笑渐不闻声渐悄，多情却被无情恼。"},
{"title": "念奴娇·赤壁怀古", "author": "苏轼", "dynasty": "宋代", "content": "大江东去，浪淘尽，千古风流人物。\n故垒西边，人道是，三国周郎赤壁。\n乱石穿空，惊涛拍岸，卷起千堆雪。\n江山如画，一时多少豪杰。\n遥想公瑾当年，小乔初嫁了，雄姿英发。\n羽扇纶巾，谈笑间，樯橹灰飞烟灭。\n故国神游，多情应笑我，早生华发。\n人生如梦，一尊还酹江月。"},
{"title": "水调歌头·游览", "author": "黄庭坚", "dynasty": "宋代", "content": "瑶草一何碧，春入武陵溪。\n溪上桃花无数，枝上有黄鹂。\n我欲穿花寻路，直入白云深处，浩气展虹霓。\n只恐花深里，红露湿人衣。\n坐玉石，倚玉枕，拂金徽。\n谪仙何处？无人伴我白螺杯。\n我为灵芝仙草，不为朱唇丹脸，长啸亦何为？醉舞下山去，明月逐人归。"},
{"title": "水调歌头·明月几时有", "author": "苏轼", "dynasty": "宋代", "content": "丙辰中秋，欢饮达旦，大醉，作此篇，兼怀子由。\n明月几时有？把酒问青天。\n不知天上宫阙，今夕是何年。\n我欲乘风归去，又恐琼楼玉宇，高处不胜寒。\n起舞弄清影，何似在人间。\n转朱阁，低绮户，照无眠。\n不应有恨，何事长向别时圆？人有悲欢离合，月有阴晴圆缺，此事古难全。\n但愿人长久，千里共婵娟。"},
{"title": "定风波·南海归赠王定国侍人寓娘", "author": "苏轼", "dynasty": "宋代", "content": "王定国歌儿曰柔奴，姓宇文氏，眉目娟丽，善应对，家世住京师。\n定国南迁归，余问柔：“广南风土，应是不好？”柔对曰：“此心安处，便是吾乡。\n”因为缀词云。\n常羡人间琢玉郎，天应乞与点酥娘。\n尽道清歌传皓齿，风起，雪飞炎海变清凉。\n万里归来颜愈少，微笑，笑时犹带岭梅香。\n试问岭南应不好，却道：此心安处是吾乡。"},
{"title": "西江月·世事一场大梦", "author": "苏轼", "dynasty": "宋代", "content": "世事一场大梦，人生几度秋凉？夜来风叶已鸣廊。\n看取眉头鬓上。\n酒贱常愁客少，月明多被云妨。\n中秋谁与共孤光。\n把盏凄然北望。"},
{"title": "水龙吟·次韵章质夫杨花词", "author": "苏轼", "dynasty": "宋代", "content": "似花还似非花，也无人惜从教坠。\n抛家傍路，思量却是，无情有思。\n萦损柔肠，困酣娇眼，欲开还闭。\n梦随风万里，寻郎去处，又还被、莺呼起。\n不恨此花飞尽，恨西园、落红难缀。\n晓来雨过，遗踪何在？一池萍碎。\n春色三分，二分尘土，一分流水。\n细看来，不是杨花，点点是离人泪。"},
{"title": "鹧鸪天·彩袖殷勤捧玉钟", "author": "晏几道", "dynasty": "宋代", "content": "彩袖殷勤捧玉钟，当年拚却醉颜红。\n舞低杨柳楼心月，歌尽桃花扇底风。\n从别后，忆相逢，几回魂梦与君同。\n今宵剩把银釭照，犹恐相逢是梦中。"},
{"title": "清平乐·留人不住", "author": "晏几道", "dynasty": "宋代", "content": "留人不住，醉解兰舟去。\n一棹碧涛春水路，过尽晓莺啼处。\n渡头杨柳青青，枝枝叶叶离情。\n此后锦书休寄，画楼云雨无凭。"},
{"title": "卖花声·题岳阳楼", "author": "张舜民", "dynasty": "宋代", "content": "木叶下君山。\n空水漫漫。\n十分斟酒敛芳颜。\n不是渭城西去客，休唱阳关。\n醉袖抚危栏。\n天淡云闲。\n何人此路得生还。\n回首夕阳红尽处，应是长安。"},
{"title": "眼儿媚·杨柳丝丝弄轻柔", "author": "王雱", "dynasty": "宋代", "content": "杨柳丝丝弄轻柔，烟缕织成愁。\n海棠未雨，梨花先雪，一半春休。\n而今往事难重省，归梦绕秦楼。\n相思只在，丁香枝上，豆蔻梢头。"},
{"title": "临江仙·梦后楼台高锁", "author": "晏几道", "dynasty": "宋代", "content": "梦后楼台高锁，酒醒帘幕低垂。\n去年春恨却来时。\n落花人独立，微雨燕双飞。\n记得小蘋初见，两重心字罗衣。\n琵琶弦上说相思。\n当时明月在，曾照彩云归。"},
{"title": "杵声齐·砧面莹", "author": "贺铸", "dynasty": "宋代", "content": "砧面莹，杵声齐。\n捣就征衣泪墨题。\n寄到玉关应万里，戍人犹在玉关西。"},
{"title": "浪淘沙令·伊吕两衰翁", "author": "王安石", "dynasty": "宋代", "content": "伊吕两衰翁，历遍穷通。\n一为钓叟一耕佣。\n若使当时身不遇，老了英雄。\n汤武偶相逢，风虎云龙。\n兴王只在谈笑中。\n直至如今千载后，谁与争功！"},
{"title": "渔家傲·平岸小桥千嶂抱", "author": "王安石", "dynasty": "宋代", "content": "平岸小桥千嶂抱。\n柔蓝一水萦花草。\n茅屋数间窗窈窕。\n尘不到。\n时时自有春风扫。\n午枕觉来闻语鸟。\n欹眠似听朝鸡早。\n忽忆故人今总老。\n贪梦好。\n茫然忘了邯郸道。"},
{"title": "桂枝香·金陵怀古", "author": "王安石", "dynasty": "宋代", "content": "登临送目，正故国晚秋，天气初肃。\n千里澄江似练，翠峰如簇。\n归帆去棹残阳里，背西风，酒旗斜矗。\n彩舟云淡，星河鹭起，画图难足。\n念往昔，繁华竞逐，叹门外楼头，悲恨相续。\n千古凭高对此，谩嗟荣辱。\n六朝旧事随流水，但寒烟、衰草凝绿。\n至今商女，时时犹唱，后庭遗曲。"},
{"title": "凤箫吟·锁离愁", "author": "韩缜", "dynasty": "宋代", "content": "锁离愁，连绵无际，来时陌上初熏。\n绣帏人念远，暗垂珠泪，泣送征轮。\n长行长在眼，更重重、远水孤云。\n但望极楼高，尽日目断王孙。\n消魂。\n池塘别后，曾行处、绿妒轻裙。\n恁时携素手，乱花飞絮里，缓步香茵。\n朱颜空自改，向年年、芳意长新。\n遍绿野，嬉游醉眼，莫负青春。"},
{"title": "浪淘沙·把酒祝东风", "author": "欧阳修", "dynasty": "宋代", "content": "把酒祝东风，且共从容。\n垂杨紫陌洛城东。\n总是当时携手处，游遍芳丛。\n聚散苦匆匆，此恨无穷。\n今年花胜去年红。\n可惜明年花更好，知与谁同？"},
{"title": "清平乐·春晚", "author": "王安国", "dynasty": "宋代", "content": "留春不住，费尽莺儿语。\n满地残红宫锦污，昨夜南园风雨。\n小怜初上琵琶，晓来思绕天涯。\n不肯画堂朱户，春风自在杨花。"},
{"title": "阮郎归·旧香残粉似当初", "author": "晏几道", "dynasty": "宋代", "content": "旧香残粉似当初。\n人情恨不如。\n一春犹有数行书。\n秋来书更疏。\n衾凤冷，枕鸳孤。\n愁肠待酒舒。\n梦魂纵有也成虚。\n那堪和梦无。"},
{"title": "蝶恋花·醉别西楼醒不记", "author": "晏几道", "dynasty": "宋代", "content": "醉别西楼醒不记。\n春梦秋云，聚散真容易。\n斜月半窗还少睡。\n画屏闲展吴山翠。\n衣上酒痕诗里字。\n点点行行，总是凄凉意。\n红烛自怜无好计。\n夜寒空替人垂泪。"},
{"title": "踏莎行·候馆梅残", "author": "欧阳修", "dynasty": "宋代", "content": "候馆梅残，溪桥柳细。\n草薰风暖摇征辔。\n离愁渐远渐无穷，迢迢不断如春水。\n寸寸柔肠，盈盈粉泪。\n楼高莫近危阑倚。\n平芜尽处是春山，行人更在春山外。"},
{"title": "渔家傲·花底忽闻敲两桨", "author": "欧阳修", "dynasty": "宋代", "content": "花底忽闻敲两桨。\n逡巡女伴来寻访。\n酒盏旋将荷叶当。\n莲舟荡。\n时时盏里生红浪。\n花气酒香清厮酿。\n花腮酒面红相向。\n醉倚绿阴眠一饷。\n惊起望。\n船头阁在沙滩上。"},
{"title": "蝶恋花·庭院深深深几许", "author": "欧阳修", "dynasty": "宋代", "content": "庭院深深深几许，杨柳堆烟，帘幕无重数。\n玉勒雕鞍游冶处，楼高不见章台路。\n雨横风狂三月暮，门掩黄昏，无计留春住。\n泪眼问花花不语，乱红飞过秋千去。"},
{"title": "贺圣朝·留别", "author": "叶清臣", "dynasty": "宋代", "content": "满斟绿醑留君住。\n莫匆匆归去。\n三分春色二分愁，更一分风雨。\n花开花谢、都来几许。\n且高歌休诉。\n不知来岁牡丹时，再相逢何处。"},
{"title": "生查子·元夕", "author": "欧阳修", "dynasty": "宋代", "content": "去年元夜时，花市灯如昼。\n月上柳梢头，人约黄昏后。\n今年元夜时，月与灯依旧。\n不见去年人，泪湿春衫袖。"},
{"title": "离亭燕·一带江山如画", "author": "张昪", "dynasty": "宋代", "content": "一带江山如画，风物向秋潇洒。\n水浸碧天何处断？霁色冷光相射。\n蓼屿荻花洲，掩映竹篱茅舍。\n云际客帆高挂，烟外酒旗低亚。\n多少六朝兴废事，尽入渔樵闲话。\n怅望倚层楼，寒日无言西下。"},
{"title": "破阵子·春景", "author": "晏殊", "dynasty": "宋代", "content": "燕子来时新社，梨花落后清明。\n池上碧苔三四点，叶底黄鹂一两声。\n日长飞絮轻。\n巧笑东邻女伴，采桑径里逢迎。\n疑怪昨宵春梦好，元是今朝斗草赢。\n笑从双脸生。"},
{"title": "蝶恋花·槛菊愁烟兰泣露", "author": "晏殊", "dynasty": "宋代", "content": "槛菊愁烟兰泣露，罗幕轻寒，燕子双飞去。\n明月不谙离别苦，斜光到晓穿朱户。\n昨夜西风凋碧树，独上高楼，望尽天涯路。\n欲寄彩笺兼尺素，山长水阔知何处？"},
{"title": "清平乐·红笺小字", "author": "晏殊", "dynasty": "宋代", "content": "红笺小字。\n说尽平生意。\n鸿雁在云鱼在水。\n惆怅此情难寄。\n斜阳独倚西楼。\n遥山恰对帘钩。\n人面不知何处，绿波依旧东流。"},
{"title": "山亭柳·赠歌者", "author": "晏殊", "dynasty": "宋代", "content": "家住西秦。\n赌博艺随身。\n花柳上、斗尖新。\n偶学念奴声调，有时高遏行云。\n蜀锦缠头无数，不负辛勤。\n数年来往咸京道，残杯冷炙谩消魂。\n衷肠事、托何人。\n若有知音见采，不辞遍唱阳春。\n一曲当筵落泪，重掩罗巾。"},
{"title": "浣溪沙·一曲新词酒一杯", "author": "晏殊", "dynasty": "宋代", "content": "一曲新词酒一杯，去年天气旧亭台。\n夕阳西下几时回？无可奈何花落去，似曾相识燕归来。\n小园香径独徘徊。"},
{"title": "玉楼春·春景", "author": "宋祁", "dynasty": "宋代", "content": "东城渐觉风光好。\n縠皱波纹迎客棹。\n绿杨烟外晓寒轻，红杏枝头春意闹。\n浮生长恨欢娱少。\n肯爱千金轻一笑。\n为君持酒劝斜阳，且向花间留晚照。"},
{"title": "鹧鸪天·小令尊前见玉箫", "author": "晏几道", "dynasty": "宋代", "content": "小令尊前见玉箫。\n银灯一曲太妖娆。\n歌中醉倒谁能恨，唱罢归来酒未消。\n春悄悄，夜迢迢。\n碧云天共楚宫遥。\n梦魂惯得无拘检，又踏杨花过谢桥。"},
{"title": "千秋岁·数声鶗鴂", "author": "张先", "dynasty": "宋代", "content": "数声鶗鴂，又报芳菲歇。\n惜春更把残红折。\n雨轻风色暴，梅子青时节。\n永丰柳，无人尽日花飞雪。\n莫把幺弦拨，怨极弦能说。\n天不老，情难绝。\n心似双丝网，中有千千结。\n夜过也，东窗未白凝残月。"},
{"title": "醉垂鞭·双蝶绣罗裙", "author": "张先", "dynasty": "宋代", "content": "双蝶绣罗裙。\n东池宴。\n初相见。\n朱粉不深匀。\n闲花淡淡春。\n细看诸处好。\n人人道。\n柳腰身。\n昨日乱山昏。\n来时衣上云。"},
{"title": "天仙子·水调数声持酒听", "author": "张先", "dynasty": "宋代", "content": "水调数声持酒听，午醉醒来愁未醒。\n送春春去几时回？临晚镜，伤流景，往事后期空记省。\n沙上并禽池上暝，云破月来花弄影。\n重重帘幕密遮灯，风不定，人初静，明日落红应满径。"},
{"title": "鹤冲天·黄金榜上", "author": "柳永", "dynasty": "宋代", "content": "黄金榜上，偶失龙头望。\n明代暂遗贤，如何向。\n未遂风云便，争不恣狂荡。\n何须论得丧？才子词人，自是白衣卿相。\n烟花巷陌，依约丹青屏障。\n幸有意中人，堪寻访。\n且恁偎红倚翠，风流事，平生畅。\n青春都一饷。\n忍把浮名，换了浅斟低唱！"},
{"title": "安公子·远岸收残雨", "author": "柳永", "dynasty": "宋代", "content": "远岸收残雨。\n雨残稍觉江天暮。\n拾翠汀洲人寂静，立双双鸥鹭。\n望几点、渔灯隐映蒹葭浦。\n停画桡、两两舟人语。\n道去程今夜，遥指前村烟树。\n游宦成羁旅。\n短樯吟倚闲凝伫。\n万水千山迷远近，想乡关何处。\n自别后、风亭月榭孤欢聚。\n刚断肠、惹得离情苦。\n听杜宇声声，劝人不如归去。"},
{"title": "八声甘州·对潇潇暮雨洒江天", "author": "柳永", "dynasty": "宋代", "content": "对潇潇暮雨洒江天，一番洗清秋。\n渐霜风凄紧，关河冷落，残照当楼。\n是处红衰翠减，苒苒物华休。\n惟有长江水，无语东流。\n不忍登高临远，望故乡渺邈，归思难收。\n叹年来踪迹，何事苦淹留。\n想佳人、妆楼颙望，误几回、天际识归舟。\n争知我，倚阑杆处，正恁凝愁！"},
{"title": "渔家傲·近日门前溪水涨", "author": "欧阳修", "dynasty": "宋代", "content": "近日门前溪水涨。\n郎船几度偷相访。\n船小难开红斗帐。\n无计向。\n合欢影里空惆怅。\n愿妾身为红菡萏。\n年年生在秋江上。\n重愿郎为花底浪。\n无隔障。\n随风逐雨长来往。"},
{"title": "迷仙引·才过笄年", "author": "柳永", "dynasty": "宋代", "content": "才过笄年，初绾云鬟，便学歌舞。\n席上尊前，王孙随分相许。\n算等闲、酬一笑，便千金慵觑。\n常只恐、容易蕣华偷换，光阴虚度。\n已受君恩顾，好与花为主。\n万里丹霄，何妨携手同归去。\n永弃却、烟花伴侣。\n免教人见妾，朝云暮雨。"},
{"title": "望海潮·东南形胜", "author": "柳永", "dynasty": "宋代", "content": "东南形胜，三吴都会，钱塘自古繁华。\n烟柳画桥，风帘翠幕，参差十万人家。\n云树绕堤沙，怒涛卷霜雪，天堑无涯。\n市列珠玑，户盈罗绮，竞豪奢。\n重湖叠巘清嘉。\n有三秋桂子，十里荷花。\n羌管弄晴，菱歌泛夜，嬉嬉钓叟莲娃。\n千骑拥高牙，乘醉听箫鼓，吟赏烟霞。\n异日图将好景，归去凤池夸。"},
{"title": "浣溪沙·一向年光有限身", "author": "晏殊", "dynasty": "宋代", "content": "一向年光有限身，等闲离别易销魂，酒筵歌席莫辞频。\n满目山河空念远，落花风雨更伤春，不如怜取眼前人。"},
{"title": "诉衷情·眉意", "author": "欧阳修", "dynasty": "宋代", "content": "清晨帘幕卷轻霜。\n呵手试梅妆。\n都缘自有离恨，故画作远山长。\n思往事，惜流芳。\n易成伤。\n拟歌先敛，欲笑还颦，最断人肠。"},
{"title": "渔家傲·秋思", "author": "范仲淹", "dynasty": "宋代", "content": "塞下秋来风景异，衡阳雁去无留意。\n四面边声连角起，千嶂里，长烟落日孤城闭。\n浊酒一杯家万里，燕然未勒归无计。\n羌管悠悠霜满地，人不寐，将军白发征夫泪。"},
{"title": "苏幕遮·怀旧", "author": "范仲淹", "dynasty": "宋代", "content": "碧云天，黄叶地，秋色连波，波上寒烟翠。\n山映斜阳天接水，芳草无情，更在斜阳外。\n黯乡魂，追旅思，夜夜除非，好梦留人睡。\n明月楼高休独倚，酒入愁肠，化作相思泪。"},
{"title": "踏莎行·春暮", "author": "寇准", "dynasty": "宋代", "content": "春色将阑，莺声渐老，红英落尽青梅小。\n画堂人静雨蒙蒙，屏山半掩余香袅。\n密约沉沉，离情杳杳，菱花尘满慵将照。\n倚楼无语欲销魂，长空黯淡连芳草。"},
{"title": "长相思·吴山青", "author": "林逋", "dynasty": "宋代", "content": "吴山青，越山青，两岸青山相送迎，谁知离别情？君泪盈，妾泪盈，罗带同心结未成，江边潮已平。"},
{"title": "定风波·自春来", "author": "柳永", "dynasty": "宋代", "content": "自春来、惨绿愁红，芳心是事可可。\n日上花梢，莺穿柳带，犹压香衾卧。\n暖酥消、腻云亸，终日厌厌倦梳裹。\n无那。\n恨薄情一去，音书无个。\n早知恁么，悔当初、不把雕鞍锁。\n向鸡窗，只与蛮笺象管，拘束教吟课。\n镇相随、莫抛躲，针线闲拈伴伊坐。\n和我，免使年少，光阴虚过。"},
{"title": "酒泉子·长忆观潮", "author": "潘阆", "dynasty": "宋代", "content": "长忆观潮，满郭人争江上望。\n来疑沧海尽成空，万面鼓声中。\n弄潮儿向涛头立，手把红旗旗不湿。\n别来几向梦中看，梦觉尚心寒。"},
{"title": "雨霖铃·寒蝉凄切", "author": "柳永", "dynasty": "宋代", "content": "寒蝉凄切，对长亭晚，骤雨初歇。\n都门帐饮无绪，留恋处，兰舟催发。\n执手相看泪眼，竟无语凝噎。\n念去去，千里烟波，暮霭沉沉楚天阔。\n多情自古伤离别，更那堪，冷落清秋节！今宵酒醒何处？杨柳岸，晓风残月。\n此去经年，应是良辰好景虚设。\n便纵有千种风情，更与何人说？"},
{"title": "点绛唇·感兴", "author": "王禹偁", "dynasty": "宋代", "content": "雨恨云愁，江南依旧称佳丽。\n水村渔市。\n一缕孤烟细。\n天际征鸿，遥认行如缀。\n平生事。\n此时凝睇。\n谁会凭栏意。"},
{"title": "望江南·天上月", "author": "佚名", "dynasty": "五代", "content": "天上月，遥望似一团银。\n夜久更阑风渐紧。\n与奴吹散月边云。\n照见负心人。"},
{"title": "浣溪沙·五两竿头风欲平", "author": "佚名", "dynasty": "五代", "content": "五两竿头风欲平，长风举棹觉船轻。\n柔橹不施停却棹，是船行。\n满眼风波多闪灼，看山恰似走来迎。\n仔细看山山不动，是船行。"},
{"title": "破阵子·四十年来家国", "author": "李煜", "dynasty": "五代", "content": "四十年来家国，三千里地山河。\n凤阁龙楼连霄汉，玉树琼枝作烟萝，几曾识干戈？一旦归为臣虏，沈腰潘鬓消磨。\n最是仓皇辞庙日，教坊犹奏别离歌，垂泪对宫娥。"},
{"title": "蝶恋花·伫倚危楼风细细", "author": "柳永", "dynasty": "宋代", "content": "伫倚危楼风细细，望极春愁，黯黯生天际。\n草色烟光残照里，无言谁会凭阑意。\n拟把疏狂图一醉，对酒当歌，强乐还无味。\n衣带渐宽终不悔，为伊消得人憔悴。"},
{"title": "清平乐·别来春半", "author": "李煜", "dynasty": "五代", "content": "别来春半，触目柔肠断。\n砌下落梅如雪乱，拂了一身还满。\n雁来音信无凭，路遥归梦难成。\n离恨恰如春草，更行更远还生。"},
{"title": "菩萨蛮·枕前发尽千般愿", "author": "佚名", "dynasty": "唐代", "content": "枕前发尽千般愿，要休且待青山烂。\n水面上秤锤浮，直待黄河彻底枯。\n白日参辰现，北斗回南面。\n休即未能休，且待三更见日头。"},
{"title": "鹊踏枝·叵耐灵鹊多谩语", "author": "佚名", "dynasty": "五代", "content": "叵耐灵鹊多谩语，送喜何曾有凭据？几度飞来活捉取，锁上金笼休共语。\n比拟好心来送喜，谁知锁我在金笼里。\n欲他征夫早归来，腾身却放我向青云里。"},
{"title": "捣练子令·深院静", "author": "李煜", "dynasty": "五代", "content": "深院静，小庭空，断续寒砧断续风。\n无奈夜长人不寐，数声和月到帘栊。"},
{"title": "相见欢·林花谢了春红", "author": "李煜", "dynasty": "五代", "content": "林花谢了春红，太匆匆。\n无奈朝来寒雨晚来风。\n胭脂泪，相留醉，几时重。\n自是人生长恨水长东。"},
{"title": "浪淘沙令·帘外雨潺潺", "author": "李煜", "dynasty": "五代", "content": "帘外雨潺潺，春意阑珊。\n罗衾不耐五更寒。\n梦里不知身是客，一晌贪欢。\n独自莫凭栏，无限江山，别时容易见时难。\n流水落花春去也，天上人间。"},
{"title": "虞美人·春花秋月何时了", "author": "李煜", "dynasty": "五代", "content": "春花秋月何时了？往事知多少。\n小楼昨夜又东风，故国不堪回首月明中。\n雕栏玉砌应犹在，只是朱颜改。\n问君能有几多愁？恰似一江春水向东流。"},
{"title": "临江仙·饮散离亭西去", "author": "徐昌图", "dynasty": "五代", "content": "饮散离亭西去，浮生长恨飘蓬。\n回头烟柳渐重重。\n淡云孤雁远，寒日暮天红。\n今夜画船何处？潮平淮月朦胧。\n酒醒人静奈愁浓。\n残灯孤枕梦，轻浪五更风。"},
{"title": "摊破浣溪沙·手卷真珠上玉钩", "author": "李璟", "dynasty": "五代", "content": "手卷真珠上玉钩，依前春恨锁重楼。\n风里落花谁是主？思悠悠。\n青鸟不传云外信，丁香空结雨中愁。\n回首绿波三楚暮，接天流。"},
{"title": "乌夜啼·昨夜风兼雨", "author": "李煜", "dynasty": "五代", "content": "昨夜风兼雨，帘帏飒飒秋声。\n烛残漏断频欹枕，起坐不能平。\n　世事漫随流水，算来一梦浮生。\n醉乡路稳宜频到，此外不堪行。"},
{"title": "长相思·一重山", "author": "李煜", "dynasty": "五代", "content": "一重山，两重山。\n山远天高烟水寒，相思枫叶丹。\n菊花开，菊花残。\n塞雁高飞人未还，一帘风月闲。"},
{"title": "相见欢·无言独上西楼", "author": "李煜", "dynasty": "五代", "content": "无言独上西楼，月如钩。\n寂寞梧桐深院锁清秋。\n剪不断，理还乱，是离愁。\n别是一般滋味在心头。"},
{"title": "长命女·春日宴", "author": "冯延巳", "dynasty": "五代", "content": "春日宴，绿酒一杯歌一遍。\n再拜陈三愿：一愿郎君千岁，二愿妾身常健，三愿如同梁上燕，岁岁长相见。"},
{"title": "清平乐·雨晴烟晚", "author": "冯延巳", "dynasty": "五代", "content": "雨晴烟晚。\n绿水新池满。\n双燕飞来垂柳院，小阁画帘高卷。\n黄昏独倚朱阑。\n西南新月眉弯。\n砌下落花风起，罗衣特地春寒。"},
{"title": "虞美人·风回小院庭芜绿", "author": "李煜", "dynasty": "五代", "content": "风回小院庭芜绿，柳眼春相续。\n凭阑半日独无言，依旧竹声新月似当年。\n笙歌未散尊罍在，池面冰初解。\n烛明香暗画堂深，满鬓青霜残雪思难任。"},
{"title": "鹊踏枝·谁道闲情抛掷久", "author": "冯延巳", "dynasty": "五代", "content": "谁道闲情抛掷久？每到春来，惆怅还依旧。\n日日花前常病酒，敢辞镜里朱颜瘦。\n河畔青芜堤上柳，为问新愁，何事年年有？独立小桥风满袖，平林新月人归后。"},
{"title": "浣溪沙·蓼岸风多橘柚香", "author": "孙光宪", "dynasty": "五代", "content": "蓼岸风多橘柚香。\n江边一望楚天长。\n片帆烟际闪孤光。\n目送征鸿飞杳杳，思随流水去茫茫。\n兰红波碧忆潇湘。"},
{"title": "诉衷情·永夜抛人何处去", "author": "顾夐", "dynasty": "五代", "content": "永夜抛人何处去？绝来音。\n香阁掩，眉敛，月将沉。\n争忍不相寻？怨孤衾。\n换我心，为你心，始知相忆深。"},
{"title": "摊破浣溪沙·菡萏香销翠叶残", "author": "李璟", "dynasty": "五代", "content": "菡萏香销翠叶残，西风愁起绿波间。\n还与韶光共憔悴，不堪看。\n细雨梦回鸡塞远，小楼吹彻玉笙寒。\n多少泪珠何限恨，倚阑干。"},
{"title": "巫山一段云·古庙依青嶂", "author": "李珣", "dynasty": "五代", "content": "古庙依青嶂，行宫枕碧流。\n水声山色锁妆楼。\n往事思悠悠。\n云雨朝还暮，烟花春复秋。\n啼猿何必近孤舟。\n行客自多愁。"},
{"title": "生查子·新月曲如眉", "author": "牛希济", "dynasty": "五代", "content": "新月曲如眉，未有团圞意。\n红豆不堪看，满眼相思泪。\n终日劈桃穰，仁在心儿里。\n两朵隔墙花，早晚成连理。"},
{"title": "思帝乡·春日游", "author": "韦庄", "dynasty": "唐代", "content": "春日游，杏花吹满头。\n陌上谁家年少，足风流？妾拟将身嫁与，一生休。\n纵被无情弃，不能羞。"},
{"title": "南乡子·乘彩舫", "author": "李珣", "dynasty": "五代", "content": "乘彩舫，过莲塘，棹歌惊起睡鸳鸯。\n游女带香偎伴笑，争窈窕，竞折团荷遮晚照。"},
{"title": "忆江南·衔泥燕", "author": "牛峤", "dynasty": "唐代", "content": "衔泥燕，飞到画堂前。\n占得杏梁安稳处，体轻唯有主人怜，堪羡好因缘。"},
{"title": "女冠子·昨夜夜半", "author": "韦庄", "dynasty": "唐代", "content": "昨夜夜半，枕上分明梦见。\n语多时。\n依旧桃花面，频低柳叶眉。\n半羞还半喜，欲去又依依。\n觉来知是梦，不胜悲。"},
{"title": "菩萨蛮·劝君今夜须沉醉", "author": "韦庄", "dynasty": "唐代", "content": "劝君今夜须沉醉，尊前莫话明朝事。\n珍重主人心，酒深情亦深。\n须愁春漏短，莫诉金杯满。\n遇酒且呵呵，人生能几何。"},
{"title": "菩萨蛮·人人尽说江南好", "author": "韦庄", "dynasty": "唐代", "content": "人人尽说江南好，游人只合江南老。\n春水碧于天，画船听雨眠。\n垆边人似月，皓腕凝霜雪。\n未老莫还乡，还乡须断肠。"},
{"title": "浣溪沙·红蓼渡头秋正雨", "author": "薛昭蕴", "dynasty": "唐代", "content": "红蓼渡头秋正雨，印沙鸥迹自成行，整鬟飘袖野风香。\n不语含嚬深浦里，几回愁煞棹船郎，燕归帆尽水茫茫。"},
{"title": "菩萨蛮·小山重叠金明灭", "author": "温庭筠", "dynasty": "唐代", "content": "小山重叠金明灭，鬓云欲度香腮雪。\n懒起画蛾眉，弄妆梳洗迟。\n照花前后镜，花面交相映。\n新帖绣罗襦，双双金鹧鸪。"},
{"title": "鹊踏枝·几日行云何处去", "author": "冯延巳", "dynasty": "五代", "content": "几日行云何处去？忘却归来，不道春将暮。\n百草千花寒食路，香车系在谁家树？泪眼倚楼频独语。\n双燕来时，陌上相逢否？撩乱春愁如柳絮，依依梦里无寻处。"},
{"title": "女冠子·四月十七", "author": "韦庄", "dynasty": "唐代", "content": "四月十七，正是去年今日，别君时。\n忍泪佯低面，含羞半敛眉。\n不知魂已断，空有梦相随。\n除却天边月，没人知。"},
{"title": "菩萨蛮·红楼别夜堪惆怅", "author": "韦庄", "dynasty": "唐代", "content": "红楼别夜堪惆怅，香灯半卷流苏帐。\n残月出门时，美人和泪辞。\n琵琶金翠羽，弦上黄莺语。\n劝我早还家，绿窗人似花。"},
{"title": "浪淘沙·借问江潮与海水", "author": "白居易", "dynasty": "唐代", "content": "借问江潮与海水，何似君情与妾心？相恨不如潮有信，相思始觉海非深。"},
{"title": "更漏子·柳丝长", "author": "温庭筠", "dynasty": "唐代", "content": "柳丝长，春雨细，花外漏声迢递。\n惊塞雁，起城乌，画屏金鹧鸪。\n香雾薄，透帘幕，惆怅谢家池阁。\n红烛背，绣帘垂，梦长君不知。"},
{"title": "梦江南·兰烬落", "author": "皇甫松", "dynasty": "唐代", "content": "兰烬落，屏上暗红蕉。\n闲梦江南梅熟日，夜船吹笛雨萧萧。\n人语驿边桥。"},
{"title": "忆江南词三首", "author": "白居易", "dynasty": "唐代", "content": "江南好，风景旧曾谙。\n日出江花红胜火，春来江水绿如蓝。\n能不忆江南？江南忆，最忆是杭州。\n山寺月中寻桂子，郡亭枕上看潮头。\n何日更重游？江南忆，其次忆吴宫。\n吴酒一杯春竹叶，吴娃双舞醉芙蓉。\n早晚复相逢？"},
{"title": "长相思·汴水流", "author": "白居易", "dynasty": "唐代", "content": "汴水流，泗水流，流到瓜州古渡头。\n吴山点点愁。\n思悠悠，恨悠悠，恨到归时方始休。\n月明人倚楼。"},
{"title": "望江南·梳洗罢", "author": "温庭筠", "dynasty": "唐代", "content": "梳洗罢，独倚望江楼。\n过尽千帆皆不是，斜晖脉脉水悠悠。\n肠断白蘋洲。"},
{"title": "宫中调笑·团扇", "author": "王建", "dynasty": "唐代", "content": "团扇，团扇，美人病来遮面。\n玉颜憔悴三年，谁复商量管弦。\n弦管，弦管，春草昭阳路断。"},
{"title": "花非花", "author": "白居易", "dynasty": "唐代", "content": "花非花，雾非雾。\n夜半来，天明去。\n来如春梦几多时？去似朝云无觅处。"},
{"title": "三五七言 / 秋风词", "author": "李白", "dynasty": "唐代", "content": "秋风清，秋月明，落叶聚还散，寒鸦栖复惊。\n相思相见知何日？此时此夜难为情！入我相思门，知我相思苦，长相思兮长相忆，短相思兮无穷极，早知如此绊人心，何如当初莫相识。"},
{"title": "潇湘神·斑竹枝", "author": "刘禹锡", "dynasty": "唐代", "content": "斑竹枝，斑竹枝，泪痕点点寄相思。\n楚客欲听瑶瑟怨，潇湘深夜月明时。"},
{"title": "菩萨蛮·平林漠漠烟如织", "author": "李白", "dynasty": "唐代", "content": "平林漠漠烟如织，寒山一带伤心碧。\n暝色入高楼，有人楼上愁。\n玉阶空伫立，宿鸟归飞急。\n何处是归程？长亭更短亭。"},
{"title": "清平乐·春归何处", "author": "黄庭坚", "dynasty": "宋代", "content": "春归何处？寂寞无行路。\n若有人知春去处，唤取归来同住。\n春无踪迹谁知？除非问取黄鹂。\n百啭无人能解，因风飞过蔷薇。"},
{"title": "浣溪沙·游蕲水清泉寺", "author": "苏轼", "dynasty": "宋代", "content": "游蕲水清泉寺，寺临兰溪，溪水西流。\n山下兰芽短浸溪，松间沙路净无泥。\n萧萧暮雨子规啼。\n谁道人生无再少？门前流水尚能西！休将白发唱黄鸡。"},
{"title": "忆秦娥·箫声咽", "author": "李白", "dynasty": "唐代", "content": "箫声咽，秦娥梦断秦楼月。\n秦楼月，年年柳色，灞陵伤别。\n乐游原上清秋节，咸阳古道音尘绝。\n音尘绝，西风残照，汉家陵阙。"},
{"title": "卜算子·送鲍浩然之浙东", "author": "王观", "dynasty": "宋代", "content": "水是眼波横，山是眉峰聚。\n欲问行人去那边？眉眼盈盈处。\n才始送春归，又送君归去。\n若到江南赶上春，千万和春住。"},
{"title": "采莲子·菡萏香莲十顷陂", "author": "皇甫松", "dynasty": "唐代", "content": "菡萏香连十顷陂，小姑贪戏采莲迟。\n晚来弄水船头湿，更脱红裙裹鸭儿。"},
{"title": "游园不值", "author": "叶绍翁", "dynasty": "宋代", "content": "应怜屐齿印苍苔，小扣柴扉久不开。\n春色满园关不住，一枝红杏出墙来。"},
{"title": "江上渔者", "author": "范仲淹", "dynasty": "宋代", "content": "江上往来人，但爱鲈鱼美。\n君看一叶舟，出没风波里。"},
{"title": "早春呈水部张十八员外", "author": "韩愈", "dynasty": "唐代", "content": "天街小雨润如酥，草色遥看近却无。\n最是一年春好处，绝胜烟柳满皇都。"},
{"title": "泊船瓜洲", "author": "王安石", "dynasty": "宋代", "content": "京口瓜洲一水间，钟山只隔数重山。\n春风又绿江南岸，明月何时照我还。"},
{"title": "送元二使安西", "author": "王维", "dynasty": "唐代", "content": "渭城朝雨浥轻尘，客舍青青柳色新。\n劝君更尽一杯酒，西出阳关无故人。"},
{"title": "采薇(节选)", "author": "佚名", "dynasty": "先秦", "content": "昔我往矣，杨柳依依。\n今我来思，雨雪霏霏。\n行道迟迟，载渴载饥。\n我心伤悲，莫知我哀！"},
{"title": "春夜喜雨", "author": "杜甫", "dynasty": "唐代", "content": "好雨知时节，当春乃发生。\n随风潜入夜，润物细无声。\n野径云俱黑，江船火独明。\n晓看红湿处，花重锦官城。"},
{"title": "长歌行", "author": "佚名", "dynasty": "两汉", "content": "青青园中葵，朝露待日晞。\n阳春布德泽，万物生光辉。\n常恐秋节至，焜黄华叶衰。\n百川东到海，何时复西归？少壮不努力，老大徒伤悲！"},
{"title": "两小儿辩日", "author": "列御寇", "dynasty": "先秦", "content": "孔子东游，见两小儿辩斗，问其故。\n一儿曰：“我以日始出时去人近，而日中时远也。\n”一儿以日初出远，而日中时近也。\n一儿曰：“日初出大如车盖，及日中则如盘盂，此不为远者小而近者大乎？”一儿曰：“日初出沧沧凉凉，及其日中如探汤，此不为近者热而远者凉乎？”孔子不能决也。\n两小儿笑曰：“孰为汝多知乎？”"},
{"title": "学弈", "author": "佚名", "dynasty": "先秦", "content": "弈秋，通国之善弈者也。\n使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。\n虽与之俱学，弗若之矣。\n为是其智弗若与？曰：非然也。"},
{"title": "竹石", "author": "郑燮", "dynasty": "清代", "content": "咬定青山不放松，立根原在破岩中。\n千磨万击还坚劲，任尔东西南北风。"},
{"title": "石灰吟", "author": "于谦", "dynasty": "明代", "content": "千锤万凿出深山，烈火焚烧若等闲。\n粉骨碎身浑不怕，要留清白在人间。"},
{"title": "马诗", "author": "李贺", "dynasty": "唐代", "content": "大漠沙如雪，燕山月似钩。\n何当金络脑，快走踏清秋。"},
{"title": "寒食", "author": "韩翃", "dynasty": "唐代", "content": "春城无处不飞花，寒食东风御柳斜。\n日暮汉宫传蜡烛，轻烟散入五侯家。"},
{"title": "迢迢牵牛星", "author": "佚名", "dynasty": "两汉", "content": "迢迢牵牛星，皎皎河汉女。\n纤纤擢素手，札札弄机杼。\n终日不成章，泣涕零如雨。\n河汉清且浅，相去复几许。\n盈盈一水间，脉脉不得语。"},
{"title": "春日", "author": "朱熹", "dynasty": "宋代", "content": "胜日寻芳泗水滨，无边光景一时新。\n等闲识得东风面，万紫千红总是春。"},
{"title": "回乡偶书", "author": "贺知章", "dynasty": "唐代", "content": "少小离家老大回，乡音无改鬓毛衰。\n儿童相见不相识，笑问客从何处来。"},
{"title": "竹枝词·山桃红花满上头", "author": "刘禹锡", "dynasty": "唐代", "content": "山桃红花满上头，蜀江春水拍山流。\n花红易衰似郎意，水流无限似侬愁。"},
{"title": "菩萨蛮·大柏地", "author": "毛泽东", "dynasty": "近现代", "content": "赤橙黄绿青蓝紫，谁持彩练当空舞？雨后复斜阳，关山阵阵苍。\n当年鏖战急，弹洞前村壁。\n装点此关山，今朝更好看。"},
{"title": "过故人庄", "author": "孟浩然", "dynasty": "唐代", "content": "故人具鸡黍，邀我至田家。\n绿树村边合，青山郭外斜。\n开轩面场圃，把酒话桑麻。\n待到重阳日，还来就菊花。"},
{"title": "书湖阴先生壁", "author": "王安石", "dynasty": "宋代", "content": "茅檐长扫净无苔，花木成畦手自栽。\n一水护田将绿绕，两山排闼送青来。"},
{"title": "伯牙鼓琴 / 伯牙绝弦", "author": "佚名", "dynasty": "先秦", "content": "伯牙鼓琴，锺子期听之。\n方鼓琴而志在太山，锺子期曰：“善哉乎鼓琴，巍巍乎若太山。\n”少选之间而志在流水，锺子期又曰：“善哉乎鼓琴，汤汤乎若流水。\n”锺子期死，伯牙破琴绝弦，终身不复鼓琴，以为世无足复为鼓琴者。"},
{"title": "书戴嵩画牛 / 杜处士好书画", "author": "苏轼", "dynasty": "宋代", "content": "蜀中有杜处士，好书画，所宝以百数。\n有戴嵩《牛》一轴，尤所爱，锦囊玉轴，常以自随。\n　　一日曝书画，而一牧童见之，拊掌大笑，曰：“此画斗牛也，牛斗，力在角，尾搐入两股间，今乃掉尾而斗，谬矣。\n”处士笑而然之。\n古语云：“耕当问奴，织当问婢。\n”不可改也。"},
{"title": "十五夜望月", "author": "王建", "dynasty": "唐代", "content": "中庭地白树栖鸦，冷露无声湿桂花。\n今夜月明人尽望，不知秋思落谁家？"},
{"title": "江南春", "author": "杜牧", "dynasty": "唐代", "content": "千里莺啼绿映红，水村山郭酒旗风。\n南朝四百八十寺，多少楼台烟雨中。"},
{"title": "浪淘沙·其一", "author": "刘禹锡", "dynasty": "唐代", "content": "九曲黄河万里沙，浪淘风簸自天涯。\n如今直上银河去，同到牵牛织女家。"},
{"title": "七律·长征", "author": "毛泽东", "dynasty": "近现代", "content": "红军不怕远征难，万水千山只等闲。\n五岭逶迤腾细浪，乌蒙磅礴走泥丸。\n金沙水拍云崖暖，大渡桥横铁索寒。\n更喜岷山千里雪，三军过后尽开颜。"},
{"title": "西江月·夜行黄沙道中", "author": "辛弃疾", "dynasty": "宋代", "content": "明月别枝惊鹊，清风半夜鸣蝉。\n稻花香里说丰年，听取蛙声一片。\n七八个星天外，两三点雨山前。\n旧时茅店社林边，路转溪桥忽见。"},
{"title": "六月二十七日望湖楼醉书", "author": "苏轼", "dynasty": "宋代", "content": "黑云翻墨未遮山，白雨跳珠乱入船。\n卷地风来忽吹散，望湖楼下水如天。"},
{"title": "宿建德江", "author": "孟浩然", "dynasty": "唐代", "content": "移舟泊烟渚，日暮客愁新。\n野旷天低树，江清月近人。"},
{"title": "谒金门·风乍起", "author": "冯延巳", "dynasty": "五代", "content": "风乍起，吹皱一池春水。\n闲引鸳鸯香径里，手挼红杏蕊。\n斗鸭阑干独倚，碧玉搔头斜坠。\n终日望君君不至，举头闻鹊喜。"},
{"title": "乡村四月", "author": "翁卷", "dynasty": "宋代", "content": "绿遍山原白满川，子规声里雨如烟。\n乡村四月闲人少，才了蚕桑又插田。"},
{"title": "黄鹤楼送孟浩然之广陵", "author": "李白", "dynasty": "唐代", "content": "故人西辞黄鹤楼，烟花三月下扬州。\n孤帆远影碧空尽，唯见长江天际流。"},
{"title": "凉州词二首·其一", "author": "王之涣", "dynasty": "唐代", "content": "黄河远上白云间，一片孤城万仞山。\n羌笛何须怨杨柳，春风不度玉门关。"},
{"title": "鸟鸣涧", "author": "王维", "dynasty": "唐代", "content": "人闲桂花落，夜静春山空。\n月出惊山鸟，时鸣春涧中。"},
{"title": "游子吟", "author": "孟郊", "dynasty": "唐代", "content": "慈母手中线，游子身上衣。\n临行密密缝，意恐迟迟归。\n谁言寸草心，报得三春晖。"},
{"title": "杨氏之子", "author": "刘义庆", "dynasty": "南北朝", "content": "梁国杨氏子九岁，甚聪惠。\n孔君平诣其父，父不在，乃呼儿出。\n为设果，果有杨梅。\n孔指以示儿曰：“此是君家果。\n”儿应声答曰：“未闻孔雀是夫子家禽。\n”"},
{"title": "自相矛盾 / 矛与盾", "author": "韩非", "dynasty": "先秦", "content": "楚人有鬻盾与矛者，誉之曰：“吾盾之坚，物莫能陷也。\n”又誉其矛曰：“吾矛之利，于物无不陷也。\n”或曰：“以子之矛陷子之盾，何如？”其人弗能应也。\n夫不可陷之盾与无不陷之矛，不可同世而立。"},
{"title": "闻官军收河南河北", "author": "杜甫", "dynasty": "唐代", "content": "剑外忽传收蓟北，初闻涕泪满衣裳。\n却看妻子愁何在，漫卷诗书喜欲狂。\n白日放歌须纵酒，青春作伴好还乡。\n即从巴峡穿巫峡，便下襄阳向洛阳。"},
{"title": "从军行七首·其四", "author": "王昌龄", "dynasty": "唐代", "content": "青海长云暗雪山，孤城遥望玉门关。\n黄沙百战穿金甲，不破楼兰终不还。"},
{"title": "秋夜将晓出篱门迎凉有感", "author": "陆游", "dynasty": "宋代", "content": "三万里河东入海，五千仞岳上摩天。\n遗民泪尽胡尘里，南望王师又一年。"},
{"title": "村晚", "author": "雷震", "dynasty": "宋代", "content": "草满池塘水满陂，山衔落日浸寒漪。\n牧童归去横牛背，短笛无腔信口吹。"},
{"title": "观书有感·其二", "author": "朱熹", "dynasty": "宋代", "content": "昨夜江边春水生，蒙冲巨舰一毛轻。\n向来枉费推移力，此日中流自在行。"},
{"title": "稚子弄冰", "author": "杨万里", "dynasty": "宋代", "content": "稚子金盆脱晓冰，彩丝穿取当银钲。\n敲成玉磬穿林响，忽作玻璃碎地声。"},
{"title": "渔歌子·西塞山前白鹭飞", "author": "张志和", "dynasty": "唐代", "content": "西塞山前白鹭飞，桃花流水鳜鱼肥。\n青箬笠，绿蓑衣，斜风细雨不须归。"},
{"title": "观书有感·其一", "author": "朱熹", "dynasty": "宋代", "content": "半亩方塘一鉴开，天光云影共徘徊。\n问渠那得清如许？为有源头活水来。"},
{"title": "乞巧", "author": "林杰", "dynasty": "唐代", "content": "七夕今宵看碧霄，牵牛织女渡河桥。\n家家乞巧望秋月，穿尽红丝几万条。"},
{"title": "蝉", "author": "虞世南", "dynasty": "唐代", "content": "垂緌饮清露，流响出疏桐。\n居高声自远，非是藉秋风。"},
{"title": "古人谈读书", "author": "佚名", "dynasty": "未知", "content": "论语敏而好学，不耻下问。\n知之为知之，不知为不知，是知也。\n默而识之，学而不厌，诲人不倦。\n朱熹余尝谓：读书有三到，谓心到、眼到、口到。\n心不在此，则眼不看仔细，心眼既不专一，却只漫浪诵读，决不能记，记亦不能久。\n三到之中，心到最急。\n心既到矣，眼口岂不到乎？曾国藩盖士人读书，第一要有志，第二要有识，第三要有恒。\n有志则断不甘为下流；有识则知学问无尽，不敢以一得自足，如河伯之观海，如井蛙之窥天，皆无识者也；有恒者则断无不成之事。\n此三者缺一不可。"},
{"title": "长相思", "author": "纳兰性德", "dynasty": "清代", "content": "山一程，水一程，身向榆关那畔行，夜深千帐灯。\n风一更，雪一更，聒碎乡心梦不成，故园无此声。"},
{"title": "枫桥夜泊", "author": "张继", "dynasty": "唐代", "content": "月落乌啼霜满天，江枫渔火对愁眠。\n姑苏城外寒山寺，夜半钟声到客船。"},
{"title": "山居秋暝", "author": "王维", "dynasty": "唐代", "content": "空山新雨后，天气晚来秋。\n明月松间照，清泉石上流。\n竹喧归浣女，莲动下渔舟。\n随意春芳歇，王孙自可留。"},
{"title": "少年中国说(节选)", "author": "梁启超", "dynasty": "近现代", "content": "故今日之责任，不在他人，而全在我少年。\n少年智则国智，少年富则国富；少年强则国强，少年独立则国独立；少年自由则国自由；少年进步则国进步；少年胜于欧洲，则国胜于欧洲；少年雄于地球，则国雄于地球。\n　　红日初升，其道大光。\n河出伏流，一泻汪洋。\n潜龙腾渊，鳞爪飞扬。\n乳虎啸谷，百兽震惶。\n鹰隼试翼，风尘翕张。\n奇花初胎，矞矞皇皇。\n干将发硎，有作其芒。\n天戴其苍，地履其黄。\n纵有千古，横有八荒。\n前途似海，来日方长。\n美哉我少年中国，与天不老！壮哉我中国少年，与国无疆！"},
{"title": "己亥杂诗", "author": "龚自珍", "dynasty": "清代", "content": "九州生气恃风雷，万马齐喑究可哀。\n我劝天公重抖擞，不拘一格降人材。"},
{"title": "题临安邸", "author": "林升", "dynasty": "宋代", "content": "山外青山楼外楼，西湖歌舞几时休？暖风熏得游人醉，直把杭州作汴州。"},
{"title": "示儿", "author": "陆游", "dynasty": "宋代", "content": "死去元知万事空，但悲不见九州同。\n王师北定中原日，家祭无忘告乃翁。"},
{"title": "独坐敬亭山", "author": "李白", "dynasty": "唐代", "content": "众鸟高飞尽，孤云独去闲。\n相看两不厌，只有敬亭山。"},
{"title": "蜂", "author": "罗隐", "dynasty": "唐代", "content": "不论平地与山尖，无限风光尽被占。\n采得百花成蜜后，为谁辛苦为谁甜？"},
{"title": "江畔独步寻花", "author": "杜甫", "dynasty": "唐代", "content": "黄师塔前江水东，春光懒困倚微风。\n桃花一簇开无主，可爱深红爱浅红？"},
{"title": "卜算子·咏梅", "author": "毛泽东", "dynasty": "近现代", "content": "读陆游咏梅词，反其意而用之。\n风雨送春归，飞雪迎春到。\n已是悬崖百丈冰，犹有花枝俏。\n俏也不争春，只把春来报。\n待到山花烂漫时，她在丛中笑。"},
{"title": "铁杵成针", "author": "祝穆", "dynasty": "宋代", "content": "磨针溪，在象耳山下。\n世传李太白读书山中，未成，弃去。\n过是溪，逢老媪方磨铁杵。\n问之，曰：“欲作针。\n”太白感其意，还卒业。"},
{"title": "囊萤夜读", "author": "佚名", "dynasty": "唐代", "content": "胤恭勤不倦，博学多通。\n家贫不常得油，夏月则练囊盛数十萤火以照书，以夜继日焉。"},
{"title": "墨梅", "author": "王冕", "dynasty": "元代", "content": "吾家洗砚池头树，朵朵花开淡墨痕。\n不要人夸好颜色，只留清气满乾坤。"},
{"title": "塞下曲", "author": "卢纶", "dynasty": "唐代", "content": "月黑雁飞高，单于夜遁逃。\n欲将轻骑逐，大雪满弓刀。"},
{"title": "调笑令·边草", "author": "戴叔伦", "dynasty": "唐代", "content": "边草，边草，边草尽来兵老。\n山南山北雪晴，千里万里月明。\n明月，明月，胡笳一声愁绝。"},
{"title": "芙蓉楼送辛渐", "author": "王昌龄", "dynasty": "唐代", "content": "寒雨连江夜入吴，平明送客楚山孤。\n洛阳亲友如相问，一片冰心在玉壶。"},
{"title": "清平乐·村居", "author": "辛弃疾", "dynasty": "宋代", "content": "茅檐低小，溪上青青草。\n醉里吴音相媚好，白发谁家翁媪？大儿锄豆溪东，中儿正织鸡笼。\n最喜小儿亡赖，溪头卧剥莲蓬。"},
{"title": "宿新市徐公店", "author": "杨万里", "dynasty": "宋代", "content": "篱落疏疏一径深，树头新绿未成阴。\n儿童急走追黄蝶，飞入菜花无处寻。"},
{"title": "四时田园杂兴·其二十五", "author": "范成大", "dynasty": "宋代", "content": "梅子金黄杏子肥，麦花雪白菜花稀。\n日长篱落无人过，惟有蜻蜓蛱蝶飞。"},
{"title": "别董大", "author": "高适", "dynasty": "唐代", "content": "千里黄云白日曛，北风吹雁雪纷纷。\n莫愁前路无知己，天下谁人不识君。"},
{"title": "嫦娥", "author": "李商隐", "dynasty": "唐代", "content": "云母屏风烛影深，长河渐落晓星沉。\n嫦娥应悔偷灵药，碧海青天夜夜心。"},
{"title": "鹿柴", "author": "王维", "dynasty": "唐代", "content": "空山不见人，但闻人语响。\n返景入深林，复照青苔上。"},
{"title": "王戎不取道旁李", "author": "佚名", "dynasty": "宋代", "content": "王戎七岁，尝与诸小儿游。\n看道边李树多子折枝，诸儿竞走取之，唯戎不动。\n人问之，答曰：“树在道边而多子，此必苦李。\n”取之信然。"},
{"title": "夏日绝句", "author": "李清照", "dynasty": "宋代", "content": "生当作人杰，死亦为鬼雄。\n至今思项羽，不肯过江东。"},
{"title": "凉州词", "author": "王翰", "dynasty": "唐代", "content": "葡萄美酒夜光杯，欲饮琵琶马上催。\n醉卧沙场君莫笑，古来征战几人回？"},
{"title": "题西林壁", "author": "苏轼", "dynasty": "宋代", "content": "横看成岭侧成峰，远近高低各不同。\n不识庐山真面目，只缘身在此山中。"},
{"title": "精卫填海", "author": "佚名", "dynasty": "先秦", "content": "炎帝之少女，名曰女娃。\n女娃游于东海，溺而不返，故为精卫，常衔西山之木石，以堙于东海。"},
{"title": "雪梅", "author": "卢梅坡", "dynasty": "宋代", "content": "梅雪争春未肯降，骚人阁笔费评章。\n梅须逊雪三分白，雪却输梅一段香。"},
{"title": "暮江吟", "author": "白居易", "dynasty": "唐代", "content": "一道残阳铺水中，半江瑟瑟半江红。\n可怜九月初三夜，露似真珠月似弓。"},
{"title": "大林寺桃花", "author": "白居易", "dynasty": "唐代", "content": "人间四月芳菲尽，山寺桃花始盛开。\n长恨春归无觅处，不知转入此中来。"},
{"title": "滁州西涧", "author": "韦应物", "dynasty": "唐代", "content": "独怜幽草涧边生，上有黄鹂深树鸣。\n春潮带雨晚来急，野渡无人舟自横。"},
{"title": "出塞", "author": "王昌龄", "dynasty": "唐代", "content": "秦时明月汉时关，万里长征人未还。\n但使龙城飞将在，不教胡马度阴山。"},
{"title": "忆江南", "author": "白居易", "dynasty": "唐代", "content": "江南好，风景旧曾谙。\n日出江花红胜火，春来江水绿如蓝。\n能不忆江南？"},
{"title": "九月九日忆山东兄弟", "author": "王维", "dynasty": "唐代", "content": "独在异乡为异客，每逢佳节倍思亲。\n遥知兄弟登高处，遍插茱萸少一人。"},
{"title": "清明", "author": "杜牧", "dynasty": "唐代", "content": "清明时节雨纷纷，路上行人欲断魂。\n借问酒家何处有？牧童遥指杏花村。"},
{"title": "元日", "author": "王安石", "dynasty": "宋代", "content": "爆竹声中一岁除，春风送暖入屠苏。\n千门万户曈曈日，总把新桃换旧符。"},
{"title": "守株待兔", "author": "韩非", "dynasty": "先秦", "content": "宋人有耕者。\n田中有株。\n兔走触株，折颈而死。\n因释其耒而守株，冀复得兔。\n兔不可复得，而身为宋国笑。"},
{"title": "三衢道中", "author": "曾几", "dynasty": "宋代", "content": "梅子黄时日日晴，小溪泛尽却山行。\n绿阴不减来时路，添得黄鹂四五声。"},
{"title": "惠崇春江晚景", "author": "苏轼", "dynasty": "宋代", "content": "竹外桃花三两枝，春江水暖鸭先知。\n蒌蒿满地芦芽短，正是河豚欲上时。"},
{"title": "绝句", "author": "杜甫", "dynasty": "唐代", "content": "迟日江山丽，春风花草香。\n泥融飞燕子，沙暖睡鸳鸯。"},
{"title": "采莲曲", "author": "王昌龄", "dynasty": "唐代", "content": "荷叶罗裙一色裁，芙蓉向脸两边开。\n乱入池中看不见，闻歌始觉有人来。"},
{"title": "早发白帝城 / 白帝下江陵", "author": "李白", "dynasty": "唐代", "content": "朝辞白帝彩云间，千里江陵一日还。\n两岸猿声啼不住，轻舟已过万重山。"},
{"title": "所见", "author": "袁枚", "dynasty": "清代", "content": "牧童骑黄牛，歌声振林樾。\n意欲捕鸣蝉，忽然闭口立。"},
{"title": "司马光", "author": "佚名", "dynasty": "宋代", "content": "群儿戏于庭，一儿登瓮，足跌没水中，众皆弃去。\n光持石击瓮破之，水迸，儿得活。"},
{"title": "望洞庭", "author": "刘禹锡", "dynasty": "唐代", "content": "湖光秋月两相和，潭面无风镜未磨。\n遥望洞庭山水翠，白银盘里一青螺。"},
{"title": "饮湖上初晴后雨", "author": "苏轼", "dynasty": "宋代", "content": "水光潋滟晴方好，山色空蒙雨亦奇。\n欲把西湖比西子，淡妆浓抹总相宜。"},
{"title": "望天门山", "author": "李白", "dynasty": "唐代", "content": "天门中断楚江开，碧水东流至此回。\n两岸青山相对出，孤帆一片日边来。"},
{"title": "夜书所见", "author": "叶绍翁", "dynasty": "宋代", "content": "萧萧梧叶送寒声，江上秋风动客情。\n知有儿童挑促织，夜深篱落一灯明。"},
{"title": "赠刘景文", "author": "苏轼", "dynasty": "宋代", "content": "荷尽已无擎雨盖，菊残犹有傲霜枝。\n一年好景君须记，最是橙黄橘绿时。"},
{"title": "山行", "author": "杜牧", "dynasty": "唐代", "content": "远上寒山石径斜，白云生处有人家。\n停车坐爱枫林晚，霜叶红于二月花。"},
{"title": "舟夜书所见", "author": "查慎行", "dynasty": "清代", "content": "月黑见渔灯，孤光一点萤。\n微微风簇浪，散作满河星。"},
{"title": "悯农二首·其一", "author": "李绅", "dynasty": "唐代", "content": "春种一粒粟，秋收万颗子。\n四海无闲田，农夫犹饿死。"},
{"title": "草 / 赋得古原草送别", "author": "白居易", "dynasty": "唐代", "content": "离离原上草，一岁一枯荣。\n野火烧不尽，春风吹又生。\n远芳侵古道，晴翠接荒城。\n又送王孙去，萋萋满别情。"},
{"title": "绝句", "author": "杜甫", "dynasty": "唐代", "content": "两个黄鹂鸣翠柳，一行白鹭上青天。\n窗含西岭千秋雪，门泊东吴万里船。"},
{"title": "晓出净慈寺送林子方", "author": "杨万里", "dynasty": "宋代", "content": "毕竟西湖六月中，风光不与四时同。\n接天莲叶无穷碧，映日荷花别样红。"},
{"title": "咏柳 / 柳枝词", "author": "贺知章", "dynasty": "唐代", "content": "碧玉妆成一树高，万条垂下绿丝绦。\n不知细叶谁裁出，二月春风似剪刀。"},
{"title": "村居", "author": "高鼎", "dynasty": "清代", "content": "草长莺飞二月天，拂堤杨柳醉春烟。\n儿童散学归来早，忙趁东风放纸鸢。"},
{"title": "江雪", "author": "柳宗元", "dynasty": "唐代", "content": "千山鸟飞绝，万径人踪灭。\n孤舟蓑笠翁，独钓寒江雪。"},
{"title": "小儿垂钓", "author": "胡令能", "dynasty": "唐代", "content": "蓬头稚子学垂纶，侧坐莓苔草映身。\n路人借问遥招手，怕得鱼惊不应人。"},
{"title": "梅花", "author": "王安石", "dynasty": "宋代", "content": "墙角数枝梅，凌寒独自开。\n遥知不是雪，为有暗香来。"},
{"title": "敕勒歌", "author": "乐府诗集", "dynasty": "南北朝", "content": "敕勒川，阴山下。\n天似穹庐，笼盖四野，天苍苍，野茫茫，风吹草低见牛羊。"},
{"title": "夜宿山寺", "author": "李白", "dynasty": "唐代", "content": "危楼高百尺，手可摘星辰。\n不敢高声语，恐惊天上人。"},
{"title": "望庐山瀑布", "author": "李白", "dynasty": "唐代", "content": "日照香炉生紫烟，遥看瀑布挂前川。\n飞流直下三千尺，疑是银河落九天。"},
{"title": "登鹳雀楼", "author": "王之涣", "dynasty": "唐代", "content": "白日依山尽，黄河入海流。\n欲穷千里目，更上一层楼。"},
{"title": "画鸡", "author": "唐寅", "dynasty": "明代", "content": "头上红冠不用裁，满身雪白走将来。\n平生不敢轻言语，一叫千门万户开。"},
{"title": "小池", "author": "杨万里", "dynasty": "宋代", "content": "泉眼无声惜细流，树阴照水爱晴柔。\n小荷才露尖尖角，早有蜻蜓立上头。"},
{"title": "池上", "author": "白居易", "dynasty": "唐代", "content": "小娃撑小艇，偷采白莲回。\n不解藏踪迹，浮萍一道开。"},
{"title": "寻隐者不遇 / 孙革访羊尊师诗", "author": "贾岛", "dynasty": "唐代", "content": "松下问童子，言师采药去。\n只在此山中，云深不知处。"},
{"title": "赠汪伦", "author": "李白", "dynasty": "唐代", "content": "李白乘舟将欲行，忽闻岸上踏歌声。\n桃花潭水深千尺，不及汪伦送我情。"},
{"title": "春晓", "author": "孟浩然", "dynasty": "唐代", "content": "春眠不觉晓，处处闻啼鸟。\n夜来风雨声，花落知多少。"},
{"title": "人之初", "author": "王应麟", "dynasty": "宋代", "content": "人之初，性本善。\n性相近，习相远。\n苟不教，性乃迁。\n教之道，贵以专。\n子不学，非所宜。\n幼不学，老何为。\n玉不琢，不成器。\n人不学，不知义。"},
{"title": "风", "author": "李峤", "dynasty": "唐代", "content": "解落三秋叶，能开二月花。\n过江千尺浪，入竹万竿斜。"},
{"title": "古朗月行(节选)", "author": "李白", "dynasty": "唐代", "content": "小时不识月，呼作白玉盘。\n又疑瑶台镜，飞在青云端。"},
{"title": "悯农二首·其二", "author": "李绅", "dynasty": "唐代", "content": "锄禾日当午，汗滴禾下土。\n谁知盘中餐，粒粒皆辛苦？"},
{"title": "咏鹅", "author": "骆宾王", "dynasty": "唐代", "content": "鹅，鹅，鹅，曲项向天歌。\n白毛浮绿水，红掌拨清波。"},
{"title": "画", "author": "王维", "dynasty": "唐代", "content": "远看山有色，近听水无声。\n春去花还在，人来鸟不惊。"},
{"title": "江南", "author": "佚名", "dynasty": "两汉", "content": "江南可采莲，莲叶何田田。\n鱼戏莲叶间。\n鱼戏莲叶东，鱼戏莲叶西，鱼戏莲叶南，鱼戏莲叶北。"},
{"title": "静夜思", "author": "李白", "dynasty": "唐代", "content": "床前明月光，疑是地上霜。\n举头望明月，低头思故乡。"},
{"title": "天马二首·其二", "author": "刘彻", "dynasty": "两汉", "content": "天马徕，从西极，涉流沙，九夷服。\n天马徕，出泉水，虎脊两，化若鬼。\n天马徕，历无草，径千里，循东道。\n天马徕，执徐时，将摇举，谁与期？天马徕，开远门，竦予身，逝昆仑。\n天马徕，龙之媒，游阊阖，观玉台。"},
{"title": "河传·秋雨", "author": "阎选", "dynasty": "五代", "content": "秋雨，秋雨，无昼无夜，滴滴霏霏。\n暗灯凉簟怨分离，妖姬，不胜悲。\n西风稍急喧窗竹，停又续，腻脸悬双玉。\n几回邀约雁来时，违期，雁归，人不归。"},
{"title": "别严士元", "author": "刘长卿", "dynasty": "唐代", "content": "春风倚棹阖闾城，水国春寒阴复晴。\n细雨湿衣看不见，闲花落地听无声。\n日斜江上孤帆影，草绿湖南万里情。\n东道若逢相识问，青袍今日误儒生。"},
{"title": "五月十九日大雨", "author": "刘基", "dynasty": "明代", "content": "风驱急雨洒高城，云压轻雷殷地声。\n雨过不知龙去处，一池草色万蛙鸣。"},
{"title": "浪淘沙·云气压虚栏", "author": "蒋春霖", "dynasty": "清代", "content": "云气压虚栏，青失遥山，雨丝风絮一番番。\n上巳清明都过了，只是春寒。\n华发已无端，何况花残？飞来蝴蝶又成团。\n明日朱楼人睡起，莫卷帘看。"},
{"title": "好事近·春雨细如尘", "author": "朱敦儒", "dynasty": "宋代", "content": "春雨细如尘，楼外柳丝黄湿。\n风约绣帘斜去，透窗纱寒碧。\n美人慵翦上元灯，弹泪倚瑶瑟。\n却上紫姑香火，问辽东消息。"},
{"title": "赐宫人庆奴", "author": "李煜", "dynasty": "五代", "content": "风情渐老见春羞，到处消魂感旧游。\n多谢长条似相识，强垂烟态拂人头。"},
{"title": "汉宫春·会稽秋风亭怀古", "author": "辛弃疾", "dynasty": "宋代", "content": "亭上秋风，记去年袅袅，曾到吾庐。\n山河举目虽异，风景非殊。\n功成者去，觉团扇、便与人疏。\n吹不断，斜阳依旧，茫茫禹迹都无。\n千古茂陵词在，甚风流章句，解拟相如。\n只今木落江冷，眇眇愁余。\n故人书报，莫因循、忘却蓴鲈。\n谁念我，新凉灯火，一编太史公书。"},
{"title": "题柳", "author": "温庭筠", "dynasty": "唐代", "content": "杨柳千条拂面丝，绿烟金穗不胜吹。\n香随静婉歌尘起，影伴娇娆舞袖垂。\n羌管一声何处曲，流莺百啭最高枝。\n千门九陌花如雪，飞过宫墙两自知。"},
{"title": "菩萨蛮·红楼遥隔廉纤雨", "author": "王国维", "dynasty": "近现代", "content": "红楼遥隔廉纤雨。\n沉沉暝色笼高树。\n树影到侬窗。\n君家灯火光。\n风枝和影弄。\n似妾西窗梦。\n梦醒即天涯。\n打窗闻落花。"},
{"title": "杨柳枝", "author": "温庭筠", "dynasty": "唐代", "content": "御柳如丝映九重，凤凰窗映绣芙蓉。\n景阳楼畔千条路，一面新妆待晓风。"},
{"title": "绿罗裙·东风柳陌长", "author": "贺铸", "dynasty": "宋代", "content": "东风柳陌长，闭月花房小。\n应念画眉人，拂镜啼新晓。\n伤心南浦波，回首青门道。\n记得绿罗裙，处处怜芳草。"},
{"title": "自淇涉黄河途中作十三首", "author": "高适", "dynasty": "唐代", "content": "川上常极目，世情今已闲。\n去帆带落日，征路随长山。\n亲友若云霄，可望不可攀。\n于兹任所惬，浩荡风波间。\n清晨泛中流，羽族满汀渚。\n黄鹄何处来，昂藏寡俦侣。\n飞鸣无人见，饮啄岂得所。\n云汉尔固知，胡为不轻举。\n野人头尽白，与我忽相访。\n手持青竹竿，日暮淇水上。\n虽老美容色，虽贫亦闲放。\n钓鱼三十年，中心无所向。\n南登滑台上，却望河淇间。\n竹树夹流水，孤城对远山。\n念兹川路阔，羡尔沙鸥闲。\n长想别离处，犹无音信还。\n东入黄河水，茫茫泛纡直。\n北望太行山，峨峨半天色。\n山河相映带，深浅未可测。\n自昔有贤才，相逢不相识。\n秋日登滑台，台高秋已暮。\n独行既未惬，怀土怅无趣。\n晋宋何萧条，羌胡散驰鹜。\n当时无战略，此地即边戍。\n兵革徒自勤，山河孰云固。\n乘闲喜临眺，感物伤游寓。\n惆怅落日前，飘飖远帆处。\n北风吹万里，南雁不知数。\n归意方浩然，云沙更回互。\n乱流自兹远，倚楫时一望。\n遥见楚汉城，崔嵬高山上。\n天道昔未测，人心无所向。\n屠钓称侯王，龙蛇争霸王。\n缅怀多杀戮，顾此生惨怆。\n圣代休甲兵，吾其得闲放。\n兹川方悠邈，云沙无前后。\n古堰对河壖，长林出淇口。\n独行非吾意，东向日已久。\n忧来谁得知，且酌尊中酒。\n朝从北岸来，泊船南河浒。\n试共野人言，深觉农夫苦。\n去秋虽薄熟，今夏犹未雨。\n耕耘日勤劳，租税兼舄卤。\n园蔬空寥落，产业不足数。\n尚有献芹心，无因见明主。\n茫茫浊河注，怀古临河滨。\n禹功本豁达，汉迹方因循。\n坎德昔滂沱，冯夷胡不仁。\n激潏陵堤防，东郡多悲辛。\n天子忽惊悼，从官皆负薪。\n畚筑岂无谋，祈祷如有神。\n宣房今安在，高岸空嶙峋。\n我行倦风湍，辍棹将问津。\n空传歌瓠子，感慨独愁人。\n孟夏桑叶肥，秾阴夹长津。\n蚕农有时节，田野无闲人。\n临水狎渔樵，望山怀隐沦。\n谁能去京洛，憔悴对风尘。\n朝景入平川，川长复垂柳。\n遥看魏公墓，突兀前山后。\n忆昔大业时，群雄角奔走。\n伊人何电迈，独立风尘首。\n传檄举敖仓，拥兵屯洛口。\n连营一百万，六合如可有。\n方项终比肩，乱隋将假手。\n力争固难恃，骄战曷能久。\n若使学萧曹，功名当不朽。\n皤皤河滨叟，相遇似有耻。\n辍榜聊问之，答言尽终始。\n一生虽贫贱，九十年未死。\n且喜对儿孙，弥惭远城市。\n结庐黄河曲，垂钓长河里。\n漫漫望云沙，萧条听风水。\n所思强饭食，永愿在乡里。\n万事吾不知，其心只如此。"},
{"title": "湖口望庐山瀑布泉 / 湖口望庐山瀑布水", "author": "张九龄", "dynasty": "唐代", "content": "万丈洪泉落，迢迢半紫氛。\n奔流下杂树，洒落出重云。\n日照虹霓似，天清风雨闻。\n灵山多秀色，空水共氤氲。"},
{"title": "秋雨叹三首", "author": "杜甫", "dynasty": "唐代", "content": "雨中百草秋烂死，阶下决明颜色鲜。\n著叶满枝翠羽盖，开花无数黄金钱。\n凉风萧萧吹汝急，恐汝后时难独立。\n堂上书生空白头，临风三嗅馨香泣。\n阑风长雨秋纷纷，四海八荒同一云。\n去马来牛不复辨，浊泾清渭何当分？禾头生耳黍穗黑，农夫田妇无消息。\n城中斗米换衾禂，相许宁论两相值？长安布衣谁比数？反锁衡门守环堵。\n老夫不出长蓬蒿，稚子无忧走风雨。\n雨声飕飕催早寒，胡雁翅湿高飞难。\n秋来未曾见白日，泥污后土何时干？"},
{"title": "河渎神·汾水碧依依", "author": "孙光宪", "dynasty": "五代", "content": "汾水碧依依，黄云落叶初飞。\n翠娥一去不言归，庙门空掩斜晖。\n四壁阴森排古画，依旧琼轮羽驾。\n小殿沈沈清夜，银灯飘落香灺。"},
{"title": "菩萨蛮·月华如水笼香砌", "author": "孙光宪", "dynasty": "五代", "content": "月华如水笼香砌，金环碎撼门初闭。\n寒影堕高檐，钩垂一面帘。\n碧烟轻袅袅，红战灯花笑。\n即此是高唐，掩屏秋梦长。"},
{"title": "蝶恋花·湘水自分漓水下", "author": "王夫之", "dynasty": "明代", "content": "湘水经东安县东，有沉香塘，石壁隙插一株，云是沉水香，澄潭清冷，绿萝倒影。\n湘水自分漓水下。\n曲曲潺湲，千里飞哀泻。\n冰玉半湾尘不惹，停凝欲挽东流驾。\n百尺危崖谁羽化。\n一捻残香，拈插莓苔隙。\n忆自寻香人去也，寒原夕阳烧悲灺。"},
{"title": "浣溪沙·水满池塘花满枝", "author": "赵令畴", "dynasty": "宋代", "content": "水满池塘花满枝，乱香深里语黄鹂。\n东风轻软弄帘帏。\n日正长时春梦短，燕交飞处柳烟低。\n玉窗红子斗棋时。"},
{"title": "菀柳", "author": "佚名", "dynasty": "先秦", "content": "有菀者柳，不尚息焉。\n上帝甚蹈，无自暱焉。\n俾予靖之，后予极焉。\n有菀者柳，不尚愒焉。\n上帝甚蹈，无自瘵焉。\n俾予靖之，后予迈焉。\n有鸟高飞，亦傅于天。\n彼人之心，于何其臻。\n曷予靖之，居以凶矜。"},
{"title": "湖湘以竹车激水粳稻如云书此能仁院壁", "author": "张孝祥", "dynasty": "宋代", "content": "象龙唤不应，竹龙起行雨。\n联绵十车辐，伊轧百舟橹。\n转此大法轮，救汝旱岁苦。\n横江锁巨石，溅瀑叠城鼓。\n神机日夜运，甘泽高下普。\n老农用不知，瞬息了千亩。\n抱孙带黄犊，但看翠浪舞。\n余波及井臼，春玉饮酡乳。\n江吴夸七蹋，足茧腰背偻。\n此乐殊未知，吾归当教汝。"},
{"title": "荆南夏夜水楼怀昭丘直上人云梦李莘", "author": "欧阳詹", "dynasty": "唐代", "content": "无机成旅逸，中夜上江楼。\n云尽月如练，水凉风似秋。\n凫声闻梦泽，黛色上昭丘。\n不远人情在，良宵恨独游。"},
{"title": "玉楼春·拂水双飞来去燕", "author": "顾敻", "dynasty": "五代", "content": "拂水双飞来去燕，曲槛小屏山六扇。\n春愁凝思结眉心，绿绮懒调红锦荐。\n话别情多声欲战，玉著痕留红粉面。\n镇长独立到黄昏，却怕良宵频梦见。"},
{"title": "扫花游·送春古江村", "author": "吴文英", "dynasty": "宋代", "content": "水园沁碧，骤夜雨飘红，竟空林岛。\n艳春过了。\n有尘香坠钿，尚遗芳草。\n步绕新阴，渐觉交枝径小。\n醉深窈。\n爱绿叶翠圆，胜看花好。\n芳架雪未扫。\n怪翠被佳人，困迷清晓。\n柳丝系棹。\n问阊门自古，送春多少。\n倦蝶慵飞，故扑簪花破帽。\n酹残照。\n掩重城、暮钟不到。"},
{"title": "踏莎行·月华如水", "author": "纳兰性德", "dynasty": "清代", "content": "月华如水，波纹似练，几簇淡烟衰柳。\n塞鸿一夜尽南飞，谁与问倚楼人瘦。\n韵拈风絮，录成金石，不是舞裙歌袖。\n从前负尽扫眉才，又担阁镜囊重绣。"},
{"title": "赋得江边柳", "author": "鱼玄机", "dynasty": "唐代", "content": "翠色连荒岸，烟姿入远楼。\n影铺秋水面，花落钓人头。\n根老藏鱼窟，枝低系客舟。\n萧萧风雨夜，惊梦复添愁。"},
{"title": "更漏子·三十六宫秋夜水", "author": "欧阳炯", "dynasty": "五代", "content": "三十六宫秋夜水，露华点滴高梧。\n丁丁玉漏咽铜壶，明月上金铺。\n红线毯，博山炉，香风暗触流苏。\n羊车一去长青芜，镜尘鸾影孤。"},
{"title": "唐铙歌鼓吹曲十二首·其四", "author": "柳宗元", "dynasty": "唐代", "content": "泾水黄，陇野茫。\n负太白，腾天狼。\n有鸟鸷立，羽翼张。\n钩喙决前，钜趯傍。\n怒飞饥啸，翾不可当。\n老雄死，子复良。\n巢岐饮渭，肆翱翔。\n顿地紘，提天纲。\n列缺掉帜，招摇耀鋩。\n鬼神来助，梦嘉祥。\n脑涂原野，魄飞扬。\n星辰复，恢一方。"},
{"title": "湘口馆潇湘二水所会", "author": "柳宗元", "dynasty": "唐代", "content": "九疑浚倾奔，临源委萦回。\n会合属空旷，泓澄停风雷。\n高馆轩霞表，危楼临山隈。\n兹辰始澄霁，纤云尽褰开。\n天秋日正中，水碧无尘埃。\n杳杳渔父吟，叫叫羁鸿哀。\n境胜岂不豫，虑分固难裁。\n升高欲自舒，弥使远念来。\n归流驶且广，泛舟绝沿洄。"},
{"title": "浪淘沙·曹溪驿折桃花一枝数日零落裹花片投之涪江歌此送之", "author": "左辅", "dynasty": "清代", "content": "水软橹声柔，草绿芳洲，碧桃几树隐红楼。\n者是春山魂一片，招入孤舟。\n乡梦不曾休，惹甚闲愁？忠州过了又涪州。\n掷与巴江流到海，切莫回头。"},
{"title": "高阳台·将反魏塘疏香女子亦以次日归吴下置酒话别离怀惘惘", "author": "郭麐", "dynasty": "清代", "content": "暗水通潮，痴云阁雨，微阴不散重城。\n留得枯荷，奈他先作离声。\n清歌欲遏行云住，露春纤、并坐调笙。\n莫多情，第一难忘，席上轻盈。\n天涯我是飘零惯，任飞花无定，相送人行。\n见说兰舟，明朝也泊长亭。\n门前记取垂杨树，只藏他、三两秋莺。\n一程程，愁水愁风，不要人听。"},
{"title": "十二郎·垂虹桥", "author": "吴文英", "dynasty": "宋代", "content": "素天际水，浪拍碎、冻云不凝。\n记晓叶题霜，秋灯吟雨，曾系长桥过艇。\n又是宾鸿重来后，猛赋得、归期才定。\n嗟绣鸭解言，香鲈堪钓，尚庐人境。\n幽兴。\n争如共载，越娥妆镜。\n念倦客依前，貂裘茸帽，重向淞江照影。\n酹酒苍茫，倚歌平远，亭上玉虹腰冷。\n迎醉面，暮雪飞花，几点黛愁山暝。"},
{"title": "满庭芳·水抱孤城", "author": "王国维", "dynasty": "近现代", "content": "水抱孤城，云开远戍，垂柳点点栖鸦。\n晚潮初落，残日漾平沙。\n白鸟悠悠自去，汀洲外、无限蒹葭。\n西风起，飞花如雪，冉冉去帆斜。\n天涯、还忆旧，香尘随马，明月窥车。\n渐秋风镜里，暗换年华。\n纵使长条无恙，重来处、攀折堪嗟。\n人何许，朱楼一角，寂寞倚残霞。"},
{"title": "踏莎行·闲游", "author": "刘将孙", "dynasty": "宋代", "content": "水际轻烟，沙边微雨。\n荷花芳草垂杨渡。\n多情移徙忽成愁，依稀恰是西湖路。\n血染红笺，泪题锦句。\n西湖岂忆相思苦。\n只应幽梦解重来，梦中不识从何去。"},
{"title": "经乱离后天恩流夜郎忆旧游书怀赠江夏韦太守良宰", "author": "李白", "dynasty": "唐代", "content": "天上白玉京，十二楼五城。\n仙人抚我顶，结发受长生。\n误逐世间乐，颇穷理乱情。\n九十六圣君，浮云挂空名。\n天地赌一掷，未能忘战争。\n试涉霸王略，将期轩冕荣。\n时命乃大谬，弃之海上行。\n学剑翻自哂，为文竟何成。\n剑非万人敌，文窃四海声。\n儿戏不足道，五噫出西京。\n临当欲去时，慷慨泪沾缨。\n叹君倜傥才，标举冠群英。\n开筵引祖帐，慰此远徂征。\n鞍马若浮云，送余骠骑亭。\n歌钟不尽意，白日落昆明。\n十月到幽州，戈鋋若罗星。\n君王弃北海，扫地借长鲸。\n呼吸走百川，燕然可摧倾。\n心知不得语，却欲栖蓬瀛。\n弯弧惧天狼，挟矢不敢张。\n揽涕黄金台，呼天哭昭王。\n无人贵骏骨，騄耳空腾骧。\n乐毅倘再生，于今亦奔亡。\n蹉跎不得意，驱马还贵乡。\n逢君听弦歌，肃穆坐华堂。\n百里独太古，陶然卧羲皇。\n征乐昌乐馆，开筵列壶觞。\n贤豪间青娥，对烛俨成行。\n醉舞纷绮席，清歌绕飞梁。\n欢娱未终朝，秩满归咸阳。\n祖道拥万人，供帐遥相望。\n一别隔千里，荣枯异炎凉。\n炎凉几度改，九土中横溃。\n汉甲连胡兵，沙尘暗云海。\n草木摇杀气，星辰无光彩。\n白骨成丘山，苍生竟何罪。\n函关壮帝居，国命悬哥舒。\n长戟三十万，开门纳凶渠。\n公卿如犬羊，忠谠醢与菹。\n二圣出游豫，两京遂丘墟。\n帝子许专征，秉旄控强楚。\n节制非桓文，军师拥熊虎。\n人心失去就，贼势腾风雨。\n惟君固房陵，诚节冠终古。\n仆卧香炉顶，餐霞漱瑶泉。\n门开九江转，枕下五湖连。\n半夜水军来，浔阳满旌旃。\n空名适自误，迫胁上楼船。\n徒赐五百金，弃之若浮烟。\n辞官不受赏，翻谪夜郎天。\n夜郎万里道，西上令人老。\n扫荡六合清，仍为负霜草。\n日月无偏照，何由诉苍昊。\n良牧称神明，深仁恤交道。\n一忝青云客，三登黄鹤楼。\n顾惭祢处士，虚对鹦鹉洲。\n樊山霸气尽，寥落天地秋。\n江带峨眉雪，川横三峡流。\n万舸此中来，连帆过扬州。\n送此万里目，旷然散我愁。\n纱窗倚天开，水树绿如发。\n窥日畏衔山，促酒喜得月。\n吴娃与越艳，窈窕夸铅红。\n呼来上云梯，含笑出帘栊。\n对客小垂手，罗衣舞春风。\n宾跪请休息，主人情未极。\n览君荆山作，江鲍堪动色。\n清水出芙蓉，天然去雕饰。\n逸兴横素襟，无时不招寻。\n朱门拥虎士，列戟何森森。\n剪凿竹石开，萦流涨清深。\n登台坐水阁，吐论多英音。\n片辞贵白璧，一诺轻黄金。\n谓我不愧君，青鸟明丹心。\n五色云间鹊，飞鸣天上来。\n传闻赦书至，却放夜郎回。\n暖气变寒谷，炎烟生死灰。\n君登凤池去，忽弃贾生才。\n桀犬尚吠尧，匈奴笑千秋。\n中夜四五叹，常为大国忧。\n旌旆夹两山，黄河当中流。\n连鸡不得进，饮马空夷犹。\n安得羿善射，一箭落旄头。"},
{"title": "泜水", "author": "郑燮", "dynasty": "清代", "content": "泜水清且浅，沙砾明可数。\n漾漾浮轻波，悠悠汇远浦。\n千山倒空青，乱石兀崖堵。\n我来恣游泳，浩歌怀往古。\n逼侧井陉道，卒列不成伍。\n背水造奇谋，赤帜立赵土。\n韩信购左车，张耳陋肺腑。\n何不赦陈馀，与之归汉主？"},
{"title": "酒泉子·水碧风清", "author": "顾敻", "dynasty": "五代", "content": "水碧风清，入槛细香红藕腻。\n谢娘敛翠，恨无涯，小屏斜。\n堪憎荡子不还家，谩留罗带结。\n帐深枕腻炷沉烟，负当年。"},
{"title": "浣溪沙·山绕平湖波撼城", "author": "张元干", "dynasty": "宋代", "content": "山绕平湖波撼城。\n湖光倒影浸山青。\n水晶楼下欲三更。\n雾柳暗时云度月，露荷翻处水流萤。\n萧萧散发到天明。"},
{"title": "虞美人·曲阑干外天如水", "author": "晏几道", "dynasty": "宋代", "content": "曲阑干外天如水。\n昨夜还曾倚。\n初将明月比佳期。\n长向月圆时候、望人归。\n罗衣著破前香在。\n旧意谁教改。\n一春离恨懒调弦。\n犹有两行闲泪、宝筝前。"},
{"title": "凉州词三首·其三", "author": "张籍", "dynasty": "唐代", "content": "凤林关里水东流，白草黄榆六十秋。\n边将皆承主恩泽，无人解道取凉州。"},
{"title": "南涧", "author": "王建", "dynasty": "唐代", "content": "野桂香满溪，石莎寒覆水。\n爱此南涧头，终日潺湲里。"},
{"title": "戏题湖上", "author": "常建", "dynasty": "唐代", "content": "湖上老人坐矶头，湖里桃花水却流。\n竹竿袅袅波无际，不知何者吞吾钩。"},
{"title": "玲珑四犯·水外轻阴", "author": "高观国", "dynasty": "宋代", "content": "水外轻阴，做弄得飞云，吹断晴絮。\n驻马桥西，还系旧时芳树。\n不见翠陌寻春，每问著、小桃无语。\n恨燕莺、不识闲情，却隔乱红飞去。\n少年曾识春风意，到如今、怨怀难诉。\n魂惊冉冉江南远，烟草愁如许。\n此意待写翠笺，奈断肠、都无新句。\n问甚时、舞凤歌鸾，花里再看仙侣。"},
{"title": "浪花", "author": "王宷", "dynasty": "宋代", "content": "一江秋水浸寒空，渔笛无端弄晚风。\n万里波心谁折得？夕阳影里碎残红。"},
{"title": "过江", "author": "钱晔", "dynasty": "明代", "content": "江渚风高酒乍醒，川途渺渺正扬舲。\n浪花作雨汀烟湿，沙鸟迎人水气腥。\n三国旧愁春草碧，六朝遗恨晚山青。\n不须倚棹吹长笛，恐有蛟龙潜出听。"},
{"title": "一络索·过尽遥山如画", "author": "纳兰性德", "dynasty": "清代", "content": "过尽遥山如画。\n短衣匹马。\n萧萧落木不胜秋，莫回首、斜阳下。\n别是柔肠萦挂。\n待归才罢。\n却愁拥髻向灯前，说不尽、离人话。"},
{"title": "后庭花·清溪一叶舟", "author": "赵孟頫", "dynasty": "元代", "content": "清溪一叶舟，芙蓉两岸秋。\n采菱谁家女，歌声起暮鸥。\n乱云愁，满头风雨，戴荷叶归去休。"},
{"title": "贞女峡", "author": "韩愈", "dynasty": "唐代", "content": "江盘峡束春湍豪，雷风战斗鱼龙逃。\n悬流轰轰射水府，一泻百里翻云涛。\n漂船摆石万瓦裂，咫尺性命轻鸿毛。"},
{"title": "游洞庭湖五首·其二", "author": "李白", "dynasty": "唐代", "content": "南湖秋水夜无烟，耐可乘流直上天。\n且就洞庭赊月色，将船买酒白云边。"},
{"title": "渡青草湖", "author": "阴铿", "dynasty": "南北朝", "content": "洞庭春溜满，平湖锦帆张。\n沅水桃花色，湘流杜若香。\n穴去茅山近，江连巫峡长。\n带天澄迥碧，映日动浮光。\n行舟逗远树，度鸟息危樯。\n滔滔不可测，一苇讵能航？"},
{"title": "山下泉", "author": "皇甫曾", "dynasty": "唐代", "content": "漾漾带山光，澄澄倒林影。\n那知石上喧，却忆山中静。"},
{"title": "朝中措·送刘仲原甫出守维扬", "author": "欧阳修", "dynasty": "宋代", "content": "平山阑槛倚晴空。\n山色有无中。\n手种堂前垂柳，别来几度春风。\n文章太守，挥毫万字，一饮千钟。\n行乐直须年少，尊前看取衰翁。"},
{"title": "行田登海口盘屿山", "author": "谢灵运", "dynasty": "南北朝", "content": "齐景恋遄台，周穆厌紫宫。\n牛山空洒涕，瑶池实欢悰。\n年迫愿岂申，游远心能通。\n大宝不欢娱，况乃守畿封。\n羁苦孰云慰，观海藉朝风。\n莫辨洪波极，谁知大壑东。\n依稀采菱歌，仿佛含颦容。\n遨游碧沙渚，游衍丹山峰。"},
{"title": "女冠子·春山夜静", "author": "李珣", "dynasty": "五代", "content": "春山夜静，愁闻洞天疏磬。\n玉堂虚，细雾垂珠佩，轻烟曳翠裾。\n对花情脉脉，望月步徐徐。\n刘阮今何处？绝来书！"},
{"title": "天仙子·草绿裙腰山染黛", "author": "文廷式", "dynasty": "近现代", "content": "草绿裙腰山染黛，闲恨闲愁侬不解。\n莫愁艇子渡江时，九鸾钗，双凤带，杯酒劝郎情似海。"},
{"title": "菩萨蛮·溪山掩映斜阳里", "author": "魏夫人", "dynasty": "宋代", "content": "溪山掩映斜阳里，楼台影动鸳鸯起。\n隔岸两三家，出墙红杏花。\n绿杨堤下路，早晚溪边去。\n三见柳绵飞，离人犹未归。"},
{"title": "安州应城玉女汤作", "author": "李白", "dynasty": "唐代", "content": "神女殁幽境，汤池流大川。\n阴阳结炎炭，造化开灵泉。\n地底烁朱火，沙旁歊素烟。\n沸珠跃明月，皎镜涵空天。\n气浮兰芳满，色涨桃花然。\n精览万殊入，潜行七泽连。\n愈疾功莫尚，变盈道乃全。\n濯缨掬清泚，晞发弄潺湲。\n散下楚王国，分浇宋玉田。\n可以奉巡幸，奈何隔穷偏。\n独随朝宗水，赴海输微涓。"},
{"title": "浪淘沙·九日从吴见山觅酒", "author": "吴文英", "dynasty": "宋代", "content": "山远翠眉长。\n高处凄凉。\n菊花清瘦杜秋娘。\n净洗绿杯牵露井，聊荐幽香。\n乌帽压吴霜。\n风力偏狂。\n一年佳节过西厢。\n秋色雁声愁几许，都在斜阳。"},
{"title": "阳羡歌·山秀芙蓉", "author": "贺铸", "dynasty": "宋代", "content": "山秀芙蓉，溪明罨画。\n真游洞穴沧波下。\n临风慨想斩蛟灵。\n长桥千载犹横跨。\n解佩投簪，求田问舍。\n黄鸡白酒渔樵社。\n元龙非复少时豪，耳根洗尽功名话。"},
{"title": "醉蓬莱·归故山", "author": "王沂孙", "dynasty": "宋代", "content": "扫西风门径，黄叶凋零，白云萧散。\n柳换枯阴，赋归来何晚。\n爽气霏霏，翠蛾眉妩，聊慰登临眼。\n故国如尘，故人如梦，登高还懒。\n数点寒英，为谁零落，楚魄难招，暮寒堪揽。\n步屧荒篱，谁念幽芳远。\n一室秋灯，一庭秋雨，更一声秋雁。\n试引芳樽，不知消得，几多依黯。"},
{"title": "南乡子·山果熟", "author": "李珣", "dynasty": "五代", "content": "山果熟，水花香，家家风景有池塘。\n木兰舟上珠帘卷，歌声远，椰子酒倾鹦鹉盏。"},
{"title": "归园田居·其四", "author": "陶渊明", "dynasty": "魏晋", "content": "久去山泽游，浪莽林野娱。\n试携子侄辈，披榛步荒墟。\n徘徊丘垄间，依依昔人居。\n井灶有遗处，桑竹残杇株。\n借问采薪者，此人皆焉如？薪者向我言，死没无复余。\n一世异朝市，此语真不虚。\n人生似幻化，终当归空无。"},
{"title": "满江红·江行和杨济翁韵", "author": "辛弃疾", "dynasty": "宋代", "content": "过眼溪山，怪都似、旧时相识。\n还记得、梦中行遍，江南江北。\n佳处径须携杖去，能消几緉平生屐。\n笑尘劳、三十九年非、长为客。\n吴楚地，东南坼。\n英雄事，曹刘敌。\n被西风吹尽，了无尘迹。\n楼观才成人已去，旌旗未卷头先白。\n叹人间、哀乐转相寻，今犹昔。"},
{"title": "秋日思旧山", "author": "子兰", "dynasty": "唐代", "content": "咸言上国繁华，岂谓帝城羁旅。\n十点五点残萤，千声万声秋雨。\n白云江上故乡，月下风前吟处。\n欲去不去迟迟，未展平生所伫。"},
{"title": "阮郎归·渔舟容易入春山", "author": "司马光", "dynasty": "宋代", "content": "渔舟容易入春山，仙家日月闲。\n绮窗纱幌映朱颜，相逢醉梦间。\n松露冷，海霜殷。\n匆匆整棹还。\n落花寂寂水潺潺，重寻此路难。"},
{"title": "满江红·山居即事", "author": "辛弃疾", "dynasty": "宋代", "content": "几个轻鸥，来点破、一泓澄绿。\n更何处、一双鸂鶒，故来争浴。\n细读离骚还痛饮，饱看修竹何妨肉。\n有飞泉、日日供明珠，三千斛。\n春雨满，秧新谷。\n闲日永，眠黄犊。\n看云连麦垄，雪堆蚕簇，若要足时今足矣，以为未足何时足。\n被野老、相扶入东园，枇杷熟。"},
{"title": "游黄檗山", "author": "江淹", "dynasty": "南北朝", "content": "长望竟何极，闽云连越边。\n南州饶奇怪，赤县多灵仙。\n金峰各亏日，铜石共临天。\n阳岫照鸾采，阴溪喷龙泉。\n残杌千代木，廧崒万古烟。\n禽鸣丹壁上，猿啸青崖间。\n秦皇慕隐沦，汉武愿长年。\n皆负雄豪威，弃剑为名山。\n况我葵藿志，松木横眼前。\n所若同远好，临风载悠然。"},
{"title": "春晚书山家屋壁二首", "author": "贯休", "dynasty": "唐代", "content": "柴门寂寂黍饭馨，山家烟火春雨晴。\n庭花蒙蒙水泠泠，小儿啼索树上莺。\n水香塘黑蒲森森，鸳鸯鸂鶒如家禽。\n前村后垄桑柘深，东邻西舍无相侵。\n蚕娘洗茧前溪渌，牧童吹笛和衣浴。\n山翁留我宿又宿，笑指西坡瓜豆熟。"},
{"title": "山寺题壁", "author": "羊士谔", "dynasty": "唐代", "content": "物外真何事，幽廊步不穷。\n一灯心法在，三世影堂空。\n山果青苔上，寒蝉落叶中。\n归来还闭阁，棠树几秋风。"},
{"title": "同赋山居七夕", "author": "李峤", "dynasty": "唐代", "content": "明月青山夜，高天白露秋。\n花庭开粉席，云岫敞针楼。\n石类支机影，池似泛槎流。\n暂惊河女鹊，终狎野人鸥。"},
{"title": "楚宫怨二首·其一", "author": "李涉", "dynasty": "唐代", "content": "十二山晴花尽开，楚宫双阙对阳台。\n细腰争舞君沉醉，白日秦兵天下来。"},
{"title": "寄旧山僧", "author": "王建", "dynasty": "唐代", "content": "因依老宿发心初，半学修心半读书。\n雪后每常同席卧，花时未省两山居。\n猎人箭底求伤雁，钓户竿头乞活鱼。\n一向风尘取烦恼，不知衰病日难除。"},
{"title": "竹枝词九首·其九", "author": "刘禹锡", "dynasty": "唐代", "content": "山上层层桃李花，云间烟火是人家。\n银钏金钗来负水，长刀短笠去烧畲。"},
{"title": "题友人山居", "author": "黄滔", "dynasty": "唐代", "content": "到君栖迹所，竹径与衡门。\n亦在乾坤内，独无尘俗喧。\n新泉浮石藓，崩壁露松根。\n更说寻僧处，孤峰上啸猿。"},
{"title": "八月十五日看潮五绝", "author": "苏轼", "dynasty": "宋代", "content": "定知玉兔十分圆，化作霜风九月寒。\n寄语重门休上钥，夜潮流向月中看。\n万人鼓噪慑吴侬，犹似浮江老阿童。\n欲识潮头高几许？越山浑在浪花中。\n江边身世两悠悠，久与沧波共白头。\n造物亦知人易老，故叫江水向西流。\n吴儿生长狎涛渊，冒利轻生不自怜。\n东海若知明主意，应教斥卤变桑田。\n江神河伯两醯鸡，海若东来气吐霓。\n安得夫差水犀手，三千强弩射潮低。"},
{"title": "秋江送别二首", "author": "王勃", "dynasty": "唐代", "content": "早是他乡值早秋，江亭明月带江流。\n已觉逝川伤别念，复看津树隐离舟。\n归舟归骑俨成行，江南江北互相望。\n谁谓波澜才一水，已觉山川是两乡。"},
{"title": "桂源铺", "author": "杨万里", "dynasty": "宋代", "content": "万山不许一溪奔，栏得溪声日夜喧。\n到得前头山脚尽，堂堂溪水出前村。"},
{"title": "中秋夜洞庭湖对月歌", "author": "查慎行", "dynasty": "清代", "content": "长风霾云莽千里，云气蓬蓬天冒水。\n风收云散波乍平，倒转青天作湖底。\n初看落日沉波红，素月欲升天敛容。\n舟人回首尽东望，吞吐故在冯夷宫。\n须臾忽自波心上，镜面横开十余丈。\n月光浸水水浸天，一派空明互回荡。\n此时骊龙潜最深，目炫不得衔珠吟。\n巨鱼无知作腾踔，鳞甲一动千黄金。\n人间此境知难必，快意翻从偶然得。\n遥闻渔父唱歌来，始觉中秋是今夕。"},
{"title": "与颜钱塘登障楼望潮作", "author": "孟浩然", "dynasty": "唐代", "content": "百里闻雷震，鸣弦暂辍弹。\n府中连骑出，江上待潮观。\n照日秋云迥，浮天渤澥宽。\n惊涛来似雪，一座凛生寒。"},
{"title": "引水行", "author": "李群玉", "dynasty": "唐代", "content": "一条寒玉走秋泉，引出深萝洞口烟。\n十里暗流声不断，行人头上过潺湲。"},
{"title": "宿龙宫滩", "author": "韩愈", "dynasty": "唐代", "content": "浩浩复汤汤，滩声抑更扬。\n奔流疑激电，惊浪似浮霜。\n梦觉灯生晕，宵残雨送凉。\n如何连晓语，只是说家乡？"},
{"title": "凭阑人·江夜", "author": "张可久", "dynasty": "元代", "content": "江水澄澄江月明，江上何人搊玉筝？隔江和泪听，满江长叹声。"},
{"title": "横江词·其六", "author": "李白", "dynasty": "唐代", "content": "月晕天风雾不开，海鲸东蹙百川回。\n惊波一起三山动，公无渡河归去来。"},
{"title": "登江中孤屿赠白云先生王迥", "author": "孟浩然", "dynasty": "唐代", "content": "悠悠清江水，水落沙屿出。\n回潭石下深，绿筱岸傍密。\n鲛人潜不见，渔父歌自逸。\n忆与君别时，泛舟如昨日。\n夕阳开返照，中坐兴非一。\n南望鹿门山，归来恨如失。"},
{"title": "姑射山诗题曾山人壁", "author": "惟凤", "dynasty": "宋代", "content": "东西望朔漠，姑射独崔嵬。\n一片两片云，终南太华来。\n根绕黄河曲，影落清渭隈。\n深涧饮渴虹，邃河生秋雷。\n古径穷难尽。\n晴岚拨不开。\n海鸥飞上迟，边风劲触回。\n傲隐非他古，依灵有奇才。\n曾生心若何，猿声终夜哀。"},
{"title": "下泾县陵阳溪至涩滩", "author": "李白", "dynasty": "唐代", "content": "涩滩鸣嘈嘈，两山足猿猱。\n白波若卷雪，侧足不容舠。\n渔子与舟人，撑折万张篙。"},
{"title": "耶溪泛舟", "author": "孟浩然", "dynasty": "唐代", "content": "落景余清辉，轻桡弄溪渚。\n泓澄爱水物，临泛何容与。\n白首垂钓翁，新妆浣纱女。\n相看似相识，脉脉不得语。"},
{"title": "题西溪无相院", "author": "张先", "dynasty": "宋代", "content": "积水涵虚上下清，几家门静岸痕平。\n浮萍破处见山影，小艇归时闻棹声。\n入郭僧寻尘里去，过桥人似鉴中行。\n已凭暂雨添秋色，莫放修芦碍月生。"},
{"title": "寒食城东即事", "author": "王维", "dynasty": "唐代", "content": "清溪一道穿桃李，演漾绿蒲涵白芷。\n溪上人家凡几家，落花半落东流水。\n蹴踘屡过飞鸟上，秋千竞出垂杨里。\n少年分日作遨游，不用清明兼上巳。"},
{"title": "清平乐·弹琴峡题壁", "author": "纳兰性德", "dynasty": "清代", "content": "泠泠彻夜，谁是知音者。\n如梦前朝何处也，一曲边愁难写。\n极天关塞云中，人随落雁西风。\n唤取红襟翠袖，莫教泪洒英雄。"},
{"title": "泮水", "author": "佚名", "dynasty": "先秦", "content": "思乐泮水，薄采其芹。\n鲁侯戾止，言观其旂。\n其旂茷茷，鸾声哕哕。\n无小无大，从公于迈。\n思乐泮水，薄采其藻。\n鲁侯戾止，其马蹻蹻。\n其马蹻蹻，其音昭昭。\n载色载笑，匪怒伊教。\n思乐泮水，薄采其茆。\n鲁侯戾止，在泮饮酒。\n既饮旨酒，永锡难老。\n顺彼长道，屈此群丑。\n穆穆鲁侯，敬明其德。\n敬慎威仪，维民之则。\n允文允武，昭假烈祖。\n靡有不孝，自求伊祜。\n明明鲁侯，克明其德。\n既作泮宫，淮夷攸服。\n矫矫虎臣，在泮献馘。\n淑问如皋陶，在泮献囚。\n济济多士，克广德心。\n桓桓于征，狄彼东南。\n烝烝皇皇，不吴不扬。\n不告于訩，在泮献功。\n角弓其觩。\n束矢其搜。\n戎车孔博。\n徒御无斁。\n既克淮夷，孔淑不逆。\n式固尔犹，淮夷卒获。\n翩彼飞鸮，集于泮林。\n食我桑葚，怀我好音。\n憬彼淮夷，来献其琛。\n元龟象齿，大赂南金。"},
{"title": "虞美人·浙江舟中作", "author": "赵孟頫", "dynasty": "元代", "content": "潮生潮落何时了？断送行人老。\n消沉万古意无穷，尽在长空澹澹鸟飞中。\n海门几点青山小，望极烟波渺。\n何当驾我以长风？便欲乘桴浮到日华东。"},
{"title": "听嘉陵江水声寄深上人", "author": "韦应物", "dynasty": "唐代", "content": "凿崖泄奔湍，古称神禹迹。\n夜喧山门店，独宿不安席。\n水性自云静，石中本无声；如何两相激，雷转空山惊？贻之道门归，了此物我情。"},
{"title": "采桑子·残霞夕照西湖好", "author": "欧阳修", "dynasty": "宋代", "content": "残霞夕照西湖好，花坞苹汀，十顷波平，野岸无人舟自横。\n西南月上浮云散，轩槛凉生。\n莲芰香清。\n水面风来酒面醒。"},
{"title": "西过渭州见渭水思秦川", "author": "岑参", "dynasty": "唐代", "content": "渭水东流去，何时到雍州？凭添两行泪，寄向故园流。"},
{"title": "满江红·清江风帆甚快作此与客剧饮歌之", "author": "范成大", "dynasty": "宋代", "content": "千古东流，声卷地，云涛如屋。\n横浩渺、樯竿十丈，不胜帆腹。\n夜雨翻江春浦涨，船头鼓急风初熟。\n似当年、呼禹乱黄川，飞梭速。\n击楫誓、空警俗。\n休拊髀，都生肉。\n任炎天冰海，一杯相属。\n荻笋蒌芽新入馔，弦凤吹能翻曲。\n笑人间、何处似尊前，添银烛。"},
{"title": "水调歌头·泛湘江", "author": "张孝祥", "dynasty": "宋代", "content": "濯足夜滩急，晞发北风凉。\n吴山楚泽行遍，只欠到潇湘。\n买得扁舟归去，此事天公付我，六月下沧浪。\n蝉蜕尘埃外，蝶梦水云乡。\n制荷衣，纫兰佩，把琼芳。\n湘妃起舞一笑，抚瑟奏清商。\n唤起九歌忠愤，拂拭三闾文字，还与日争光。\n莫遣儿辈觉，此乐未渠央。"},
{"title": "登泰山", "author": "张养浩", "dynasty": "元代", "content": "风云一举到天关，快意生平有此观。\n万古齐州烟九点，五更沧海日三竿。\n向来井处方知隘，今后巢居亦觉宽。\n笑拍洪崖咏新作，满空笙鹤下高寒。"},
{"title": "一七令·山", "author": "令狐楚", "dynasty": "唐代", "content": "山，耸峻，回环。\n沧海上，白云间。\n商老深寻，谢公远攀。\n古岩泉滴滴，幽谷鸟关关。\n树岛西连陇塞，猿声南彻荆蛮。\n世人只向簪裾老，芳草空余麋鹿闲。"},
{"title": "秃山", "author": "王安石", "dynasty": "宋代", "content": "吏役沧海上，瞻山一停舟。\n怪此秃谁使，乡人语其由。\n一狙山上鸣，一狙从之游。\n相匹乃生子，子众孙还稠。\n山中草木盛，根实始易求。\n攀挽上极高，屈曲亦穷幽。\n众狙各丰肥，山乃尽侵牟。\n攘争取一饱，岂暇议藏收？大狙尚自苦，小狙亦已愁。\n稍稍受咋啮，一毛不得留。\n狙虽巧过人，不善操锄耰。\n所嗜在果谷，得之常以偷。\n嗟此海山中，四顾无所投。\n生生未云已，岁晚将安谋？"},
{"title": "横江词·其四", "author": "李白", "dynasty": "唐代", "content": "海神来过恶风回，浪打天门石壁开。\n浙江八月何如此？涛似连山喷雪来！"},
{"title": "菩萨蛮·五云深处蓬山杳", "author": "李之仪", "dynasty": "宋代", "content": "五云深处蓬山杳。\n寒轻雾重银蟾小。\n枕上挹余香。\n春风归路长。\n雁来书不到。\n人静重门悄。\n一阵落花风。\n云山千万重。"},
{"title": "岘山怀古", "author": "李白", "dynasty": "唐代", "content": "访古登岘首，凭高眺襄中。\n天清远峰出，水落寒沙空。\n弄珠见游女，醉酒怀山公。\n感叹发秋兴，长松鸣夜风。"},
{"title": "忆秦娥·山重叠", "author": "纳兰性德", "dynasty": "清代", "content": "山重叠。\n悬崖一线天疑裂。\n天疑裂。\n断碑题字，苔痕横啮。\n风声雷动鸣金铁。\n阴森潭底蛟龙窟。\n蛟龙窟。\n兴亡满眼，旧时明月。"},
{"title": "武夷山", "author": "李商隐", "dynasty": "唐代", "content": "只得流霞酒一杯，空中箫鼓几时回。\n武夷洞里生毛竹，老尽曾孙更不来。"},
{"title": "早春夜宴", "author": "武则天", "dynasty": "唐代", "content": "九春开上节，千门敞夜扉。\n兰灯吐新焰，桂魄朗圆辉。\n送酒惟须满，流杯不用稀。\n务使霞浆兴，方乘泛洛归。"},
{"title": "泾溪南蓝山下有落星潭可以卜筑余泊舟石上寄何判官昌浩", "author": "李白", "dynasty": "唐代", "content": "蓝岑竦天壁，突兀如鲸额。\n奔蹙横澄潭，势吞落星石。\n沙带秋月明，水摇寒山碧。\n佳境宜缓棹，清辉能留客。\n恨君阻欢游，使我自惊惕。\n所期俱卜筑，结茅炼金液。"},
{"title": "从斤竹涧越岭溪行", "author": "谢灵运", "dynasty": "南北朝", "content": "猿鸣诚知曙，谷幽光未显。\n岩下云方合，花上露犹泫。\n逶迤傍隈隩，迢递陟陉岘。\n过涧既厉急，登栈亦陵缅。\n川渚屡径复，乘流玩回转。\n苹萍泛沉深，菰蒲冒清浅。\n企石挹飞泉，攀林摘叶卷。\n想见山阿人，薜萝若在眼。\n握兰勤徒结，折麻心莫展。\n情用赏为美，事昧竟谁辨？观此遗物虑，一悟得所遣。"},
{"title": "南山诗", "author": "韩愈", "dynasty": "唐代", "content": "吾闻京城南，兹维群山囿。\n东西两际海，巨细难悉究。\n山经及地志，茫昧非受授。\n团辞试提挈，挂一念万漏。\n欲休谅不能，粗叙所经觏。\n尝升崇丘望，戢戢见相凑。\n晴明出棱角，缕脉碎分绣。\n蒸岚相澒洞，表里忽通透。\n无风自飘簸，融液煦柔茂。\n横云时平凝，点点露数岫。\n天空浮脩眉，浓绿画新就。\n孤撑有巉绝，海浴褰鹏噣。\n春阳潜沮洳，濯濯吐深秀。\n岩峦虽嵂崒，软弱类含酎。\n夏炎百木盛，荫郁增埋覆。\n神灵日歊歔，云气争结构。\n秋霜喜刻轹，磔卓立癯瘦。\n参差相叠重，刚耿陵宇宙。\n冬行虽幽墨，冰雪工琢镂。\n新曦照危峨，亿丈恒高袤。\n明昏无停态，顷刻异状候。\n西南雄太白，突起莫间簉。\n藩都配德运，分宅占丁戊。\n逍遥越坤位，诋讦陷乾窦。\n空虚寒兢兢，风气较搜漱。\n朱维方烧日，阴霰纵腾糅。\n昆明大池北，去觌偶晴昼。\n绵联穷俯视，倒侧困清沤。\n微澜动水面，踊跃躁猱狖。\n惊呼惜破碎，仰喜呀不仆。\n前寻径杜墅，坌蔽毕原陋。\n崎岖上轩昂，始得观览富。\n行行将遂穷，岭陆烦互走。\n勃然思坼裂，拥掩难恕宥。\n巨灵与夸蛾，远贾期必售。\n还疑造物意，固护蓄精祐。\n力虽能排斡，雷电怯呵诟。\n攀缘脱手足，蹭蹬抵积甃。\n茫如试矫首，堛塞生怐诟。\n威容丧萧爽，近新迷远旧。\n拘官计日用，欲进不可又。\n因缘窥其湫，凝湛閟阴兽。\n鱼虾可俯掇，神物安敢寇。\n林柯有脱叶，欲堕鸟惊救。\n争衔弯环飞，投弃急哺鷇。\n旋归道回睨，达枿壮复奏。\n吁嗟信奇怪，峙质能化贸。\n前年遭谴谪，探历得邂逅。\n初从蓝田入，顾眄劳颈脰。\n时天晦大雪，泪目苦蒙瞀。\n峻涂拖长冰，直上若悬溜。\n褰衣步推马，颠蹶退且复。\n苍黄忘遐睎，所瞩镵左右。\n杉篁咤蒲苏，杲耀攒介胄。\n专心忆平道，脱险逾避臭。\n昨来逢清霁，宿愿忻始副。\n峥嵘跻冢顶，倏闪杂鼯鼬。\n前低划开阔，烂漫堆众皱。\n或连若相从；或蹙若相斗；或妥若弭伏；或竦若惊雊；或散若瓦解；或赴若辐辏；或翩若船游；或决若马骤；或背若相恶；或向若相佑；或乱若抽笋；或嵲若炷灸；或错若绘画；或缭若篆籀；或罗若星离；或蓊若云逗；或浮若波涛；或碎若锄耨；或如贲育伦，赌胜勇前购；先强势已出，后钝嗔浢譳；或如帝王尊，丛集朝贱幼，虽亲不亵狎，虽远不悖谬；或如临食案，肴核纷饤饾；又如游九原，坟墓包椁柩；或纍若盆甖；或揭若登豆；或覆若曝鳖；或颓若寝兽；或蛇若藏龙；或翼若搏鹫；或齐若友朋；或随若先后；或迸若流落；或顾若宿留；或戾若仇雠；或密若婚媾；或俨若峨冠；或翻若舞袖；或屹若战阵；或围若蒐狩；或靡然东注；或偃然北首；或如火熺焰；或若气饙馏；或行而不辍；或遗而不收；或斜而不倚；或弛而不彀；或赤若秃鬝；或熏若柴槱；或如龟坼兆；或若卦分繇；或前横若剥；或后断若姤；延延离又属，夬夬叛还遘；喁喁鱼闯萍；落落月经宿，訚訚树墙垣；巘巘架库厩；参参削剑戟；焕焕衔莹琇；敷敷花披萼；闟闟屋摧霤；悠悠舒而安；兀兀狂以狃；超超出犹奔；蠢蠢骇不懋。\n大哉立天地，经纪肖营腠。\n厥初孰天张，僶俛谁劝侑？创兹朴而巧，戮力忍劳疚。\n得非施斧斤？无乃假诅呪？鸿荒竟无传，功大莫酬僦。\n尝闻于祠官，芬苾降歆齅。\n斐然作歌诗，惟用赞报酭。"},
{"title": "浪淘沙·云藏鹅湖山", "author": "章谦亨", "dynasty": "宋代", "content": "台上凭栏干，犹怯春寒。\n被谁偷了最高山？将谓六丁移取去，不在人间。\n却是晓云闲，特地遮拦。\n与天一样白漫漫。\n喜得东风收卷尽，依旧追还。"},
{"title": "巫山曲", "author": "孟郊", "dynasty": "唐代", "content": "巴江上峡重复重，阳台碧峭十二峰。\n荆王猎时逢暮雨，夜卧高丘梦神女。\n轻红流烟湿艳姿，行云飞去明星稀。\n目极魂断望不见，猿啼三声泪滴衣。"},
{"title": "点绛唇·高峡流云", "author": "王国维", "dynasty": "近现代", "content": "高峡流云，人随飞鸟穿云去。\n数峰着雨。\n相对青无语。\n岭上金光，岭下苍烟沍。\n人间曙。\n疏林平楚。\n历历来时路。"},
{"title": "沁园春·再次韵", "author": "周权", "dynasty": "元代", "content": "混沌凿开，天险巍巍，东岩峻兮。\n是云髓凝成，半空高矗，天风吹裂，一线中开。\n妙出神功，高擎仙界，鸟道疑当太白西。\n凭高处，见云嘘岩腹，鼓舞风雷。\n落花香染桃鞋。\n快阔步青云志壮哉。\n便万里孤骞，超人间世，一枝高折，作月中梯。\n笔蘸天河，手扪象纬，笑傲风云入壮题。\n摩苍壁，扫龙蛇醉墨，翔舞徘徊。"},
{"title": "天目", "author": "袁宏道", "dynasty": "明代", "content": "天目幽邃奇古不可言，由庄至颠，可二十余里。\n　　凡山深辟者多荒凉，峭削者鲜迂曲；貌古则鲜妍不足，骨大则玲珑绝少，以至山高水乏，石峻毛枯：凡此皆山之病。\n　　天目盈山皆壑，飞流淙淙，若万匹缟，一绝也。\n石色苍润，石骨奥巧，石径曲折，石壁竦峭，二绝也。\n虽幽谷县岩，庵宇皆精，三绝也。\n余耳不喜雷，而天目雷声甚小，听之若婴儿声，四绝也。\n晓起看云，在绝壑下，白净如绵，奔腾如浪，尽大地作琉璃海，诸山尖出云上若萍，五绝也。\n然云变态最不常，其观奇甚，非山居久者不能悉其形状。\n山树大者，几四十围，松形如盖，高不逾数尺，一株直万余钱，六绝也。\n头茶之香者，远胜龙井，笋味类绍兴破塘，而清远过之，七绝也。\n余谓大江之南，修真栖隐之地，无逾此者，便有出缠结室之想矣。\n　　宿幻住之次日，晨起看云，巳后登绝顶，晚宿高峰死关。\n次日，由活埋庵寻旧路而下。\n数日晴霁甚，山僧以为异，下山率相贺。\n山中僧四百余人，执礼甚恭，争以饭相劝。\n临行，诸僧进曰：“荒山僻小，不足当巨目，奈何?”余曰：“天目山某等亦有些子分，山僧不劳过谦，某亦不敢面誉。\n”因大笑而别。"},
{"title": "酒泉子·长忆西山", "author": "潘阆", "dynasty": "宋代", "content": "长忆西山，灵隐寺前三竺后，冷泉亭上旧曾游，三伏似清秋。\n白猿时见攀高树，长啸一声何处去？别来几向画阑看，终是欠峰峦！"},
{"title": "经火山", "author": "岑参", "dynasty": "唐代", "content": "火山今始见，突兀蒲昌东。\n赤焰烧虏云，炎氛蒸塞空。\n不知阴阳炭，何独烧此中？我来严冬时，山下多炎风。\n人马尽汗流，孰知造化工！"},
{"title": "淇澳青青水一湾", "author": "郑燮", "dynasty": "清代", "content": "渭川千亩入秦关，淇澳青青水一湾。\n两地高风来拱向，中间突兀太行山。"},
{"title": "行经华阴", "author": "崔颢", "dynasty": "唐代", "content": "岧峣太华俯咸京，天外三峰削不成。\n武帝祠前云欲散，仙人掌上雨初晴。\n河山北枕秦关险，驿路西连汉畤平。\n借问路旁名利客，何如此处学长生？"},
{"title": "酒泉子·长忆孤山", "author": "潘阆", "dynasty": "宋代", "content": "长忆孤山，山在湖心如黛簇。\n僧房四面向湖开。\n轻棹去还来。\n芰荷香喷连云阁。\n阁上清声檐下铎。\n别来尘土污人衣。\n空役梦魂飞。"},
{"title": "狼山观海", "author": "王安石", "dynasty": "宋代", "content": "万里昆仑谁凿破，无边波浪拍天来。\n晓寒云雾连穷屿，春暖鱼龙化蛰雷。\n阆苑仙人何处觅？灵槎使者几时回？遨游半在江湖里，始觉今朝眼界开。"},
{"title": "泰山吟", "author": "谢道韫", "dynasty": "魏晋", "content": "峨峨东岳高，秀极冲青天。\n岩中间虚宇，寂寞幽以玄。\n非工复非匠，云构发自然。\n器象尔何物？遂令我屡迁。\n逝将宅斯宇，可以尽天年。"},
{"title": "题君山", "author": "方干", "dynasty": "唐代", "content": "曾于方外见麻姑，闻说君山自古无。\n元是昆仑山顶石，海风吹落洞庭湖。"},
{"title": "登望楚山最高顶", "author": "孟浩然", "dynasty": "唐代", "content": "山水观形胜，襄阳美会稽。\n最高唯望楚，曾未一攀跻。\n石壁疑削成，众山比全低。\n晴明试登陟，目极无端倪。\n云梦掌中小，武陵花处迷。\n暝还归骑下，萝月映深溪。"},
{"title": "登峨眉山", "author": "李白", "dynasty": "唐代", "content": "蜀国多仙山，峨眉邈难匹。\n周流试登览，绝怪安可悉？青冥倚天开，彩错疑画出。\n泠然紫霞赏，果得锦囊术。\n云间吟琼箫，石上弄宝瑟。\n平生有微尚，欢笑自此毕。\n烟容如在颜，尘累忽相失。\n倘逢骑羊子，携手凌白日。"},
{"title": "望岳三首", "author": "杜甫", "dynasty": "唐代", "content": "岱宗夫如何？齐鲁青未了。\n造化钟神秀，阴阳割昏晓。\n荡胸生曾云，决眦入归鸟。\n会当凌绝顶，一览众山小。\n西岳崚嶒竦处尊，诸峰罗立似儿孙。\n安得仙人九节杖，拄到玉女洗头盆。\n车箱入谷无归路，箭栝通天有一门。\n稍待秋风凉冷后，高寻白帝问真源。\n南岳配朱鸟，秩礼自百王。\n歘吸领地灵，鸿洞半炎方。\n邦家用祀典，在德非馨香。\n巡守何寂寥，有虞今则亡。\n洎吾隘世网，行迈越潇湘。\n渴日绝壁出，漾舟清光旁。\n祝融五峯尊，峯峯次低昴。\n紫盖独不朝，争长嶫相望。\n恭闻魏夫人，羣仙夹翱翔。\n有时五峯气，散风如飞霜。\n牵迫限修途，未暇杖崇冈。\n归来觊命驾，沐浴休玉堂。\n三叹问府主，曷以赞我皇。\n牲璧忍衰俗，神其思降祥。"},
{"title": "木兰花·西山不似庞公傲", "author": "刘因", "dynasty": "元代", "content": "西山不似庞公傲。\n城府有楼山便到。\n欲将华发染晴岚，千里青青浓可扫。\n人言华发因愁早。\n劝我消愁惟酒好。\n夜来一饮尽千钟，今日醒来依旧老。"},
{"title": "秋夕清泛", "author": "武衍", "dynasty": "宋代", "content": "弄月吹箫过石湖，冷香摇荡碧芙蕖。\n贪寻旧日鸥边宿，露湿船头数轴书。"},
{"title": "江行无题一百首·其八十二", "author": "钱珝", "dynasty": "唐代", "content": "远岸无行树，经霜有伴红。\n停船搜好句，题叶赠江枫。"},
{"title": "巫山高", "author": "李贺", "dynasty": "唐代", "content": "碧丛丛，高插天，大江翻澜神曳烟。\n楚魂寻梦风飔然，晓风飞雨生苔钱。\n瑶姬一去一千年，丁香筇竹啼老猿。\n古祠近月蟾桂寒，椒花坠红湿云间。"},
{"title": "江上寄元六林宗", "author": "李白", "dynasty": "唐代", "content": "霜落江始寒，枫叶绿未脱。\n客行悲清秋，永路苦不达。\n沧波眇川汜，白日隐天末。\n停棹依林峦，惊猿相叫聒。\n夜分河汉转，起视溟涨阔。\n凉风何萧萧，流水鸣活活。\n浦沙净如洗，海月明可掇。\n兰交空怀思，琼树讵解渴。\n勖哉沧洲心，岁晚庶不夺。\n幽赏颇自得，兴远与谁豁。"},
{"title": "和长孙秘监七夕", "author": "任希古", "dynasty": "唐代", "content": "二秋叶神媛，七夕望仙妃。\n影照河阳妓，色丽平津闱。\n鹊桥波里出，龙车霄外飞。\n露泫低珠佩，云移荐锦衣。\n更深黄月落，夜久靥星稀。\n空接灵台下，方恧辨支机。"},
{"title": "早秋", "author": "杜牧", "dynasty": "唐代", "content": "疏雨洗空旷，秋标惊意新。\n大热去酷吏，清风来故人。\n樽酒酌未酌，晓花颦不颦。\n铢秤与缕雪，谁觉老陈陈？"},
{"title": "秋晓风日偶忆淇上", "author": "王闿运", "dynasty": "清代", "content": "秋云洗晨光，庭树碧已散。\n风期偶然照，水石若在眼。\n清淇忆晓涉，尘虑得初盥。\n日色马上明，波痕鹭边浅。\n沦漪自然绿，空秀不可限。\n樵汲带清景，望望使步缓。\n自从闭门来，屡见王路蹇。\n泽衰怀绿猗，道难惧蓬转。\n情闲地仍幽，物扰理自遣。\n谁谓山水深，方从寸心远。"},
{"title": "三堂东湖作", "author": "韦庄", "dynasty": "唐代", "content": "满塘秋水碧泓澄，十亩菱花晚镜清。\n景动新桥横螮蝀，岸铺芳草睡。\n蟾投夜魄当湖落，岳倒秋莲入浪生。\n何处最添诗客兴，黄昏烟雨乱蛙声。"},
{"title": "送温处士归黄山白鹅峰旧居", "author": "李白", "dynasty": "唐代", "content": "黄山四千仞，三十二莲峰。\n丹崖夹石柱，菡萏金芙蓉。\n伊昔升绝顶，下窥天目松。\n仙人炼玉处，羽化留馀踪。\n亦闻温伯雪，独往今相逢。\n采秀辞五岳，攀岩历万重。\n归休白鹅岭，渴饮丹砂井。\n凤吹我时来，云车尔当整。\n去去陵阳东，行行芳桂丛。\n回溪十六度，碧嶂尽晴空。\n他日还相访，乘桥蹑彩虹。"},
{"title": "酬彭州萧使君秋中言怀", "author": "羊士谔", "dynasty": "唐代", "content": "右职移青绶，雄藩拜紫泥。\n江回玉垒下，气爽锦城西。\n皋鹤惊秋律，琴乌怨夜啼。\n离居同舍念，宿昔奉金闺。"},
{"title": "朝天子·秋夜吟", "author": "李致远", "dynasty": "元代", "content": "梵宫、晚钟。\n落日蝉声送。\n半规凉月半帘风，骚客情尤重。\n何处楼台，笛声悲动？二毛斑秋夜永。\n楚峰，几重？遮不断相思梦。"},
{"title": "湘江秋晓", "author": "刘道著", "dynasty": "清代", "content": "爽气荐金风，新凉入衣袂。\n朝露流青桐，旭日光生媚。\n轩窗坐临江，烟影浮轻翠。\n竹树带飞岚，荇藻俱明丽。\n双鸥浴回波，蹴荡晴光坠。\n风帆云外来，隐见都深致。\n渔网次第张，钓饵各呈技。\n苟得亦偶然，贪求本无谓。\n远雁下平沙，嘹亮遗凄唳。\n幽怀本不穷，况当心目费。\n淡淡横朝烟，脉脉深秋思。"},
{"title": "自梁园至敬亭山见会公谈陵阳山水兼期同游因有此赠", "author": "李白", "dynasty": "唐代", "content": "我随秋风来，瑶草恐衰歇。\n中途寡名山，安得弄云月？渡江如昨日，黄叶向人飞。\n敬亭惬素尚，弭棹流清辉。\n冰谷明且秀，陵峦抱江城。\n粲粲吴与史，衣冠耀天京。\n水国饶英奇，潜光卧幽草。\n会公真名僧，所在即为宝。\n开堂振白拂，高论横青云。\n雪山扫粉壁，墨客多新文。\n为余话幽栖，且述陵阳美。\n天开白龙潭，月映清秋水。\n黄山望石柱，突兀谁开张？黄鹤久不来，子安在苍茫。\n东南焉可穷，山鸟飞绝处。\n稠叠千万峰，相连入云去。\n闻此期振策，归来空闭关。\n相思如明月，可望不可攀。\n何当移白足，早晚凌苍山？且寄一书札，令予解愁颜。"},
{"title": "秋夜", "author": "王建", "dynasty": "唐代", "content": "夜久叶露滴，秋虫入户飞。\n卧多骨髓冷，起覆旧绵衣。"},
{"title": "齐天乐·竹深不放斜阳度", "author": "吴文英", "dynasty": "宋代", "content": "竹深不放斜阳度，横披澹墨林沼。\n断莽平烟，残莎剩水，宜得秋深才好。\n荒亭旋扫。\n正著酒寒轻，弄花春小。\n障锦西风，半围歌袖半吟草。\n独游清兴易懒，景饶人未胜，乐事长少。\n柳下交车，尊前岸帻，同抚云根一笑。\n秋香未老。\n渐风雨西城，暗欹客帽。\n背月移舟，乱鸦溪树晓。"},
{"title": "雨后秋凉", "author": "白居易", "dynasty": "唐代", "content": "夜来秋雨后，秋气飒然新。\n团扇先辞手，生衣不著身。\n更添砧引思，难与簟相亲。\n此境谁偏觉，贫闲老瘦人。"},
{"title": "秋至怀归诗", "author": "江淹", "dynasty": "南北朝", "content": "帐然集汉北，还望岨山田。\n沄沄百重壑，参差万里山。\n楚关带秦陇，荆云冠吴烟。\n草色敛穷水，木叶变长川。\n秋至帝子降，客人伤婵娟。\n试访淮海使，归路成数千。\n蓬驱未止极，旌心徒自悬。\n若华想无慰，忧至定伤年。"},
{"title": "秋日登扬州西灵塔", "author": "李白", "dynasty": "唐代", "content": "宝塔凌苍苍，登攀览四荒。\n顶高元气合，标出海云长。\n万象分空界，三天接画梁。\n水摇金刹影，日动火珠光。\n鸟拂琼帘度，霞连绣栱张。\n目随征路断，心逐去帆扬。\n露浴梧楸白，霜催橘柚黄。\n玉毫如可见，于此照迷方。"},
{"title": "生查子·秋社", "author": "吴文英", "dynasty": "宋代", "content": "当楼月半奁，曾买菱花处。\n愁影背阑干，素发残风露。\n神前鸡酒盟，歌断秋香户。\n泥落画梁空，梦想青春语。"},
{"title": "秋暮吟望", "author": "赵执信", "dynasty": "清代", "content": "小阁高栖老一枝，闲吟了不为秋悲。\n寒山常带斜阳色，新月偏明落叶时。\n烟水极天鸿有影，霜风卷地菊无姿。\n二更短烛三升酒，北斗低横未拟窥。"},
{"title": "秋江晓望", "author": "皮日休", "dynasty": "唐代", "content": "万顷湖天碧，一星飞鹭白。\n此时放怀望，不厌为浮客。"},
{"title": "木兰柴", "author": "王维", "dynasty": "唐代", "content": "秋山敛余照，飞鸟逐前侣。\n彩翠时分明，夕岚无处所。"},
{"title": "塞上曲", "author": "田锡", "dynasty": "宋代", "content": "秋气生朔陲，塞草犹离离。\n大漠西风急，黄榆凉叶飞。\n襜褴罢南牧，林胡畏汉威。\n藁街将入贡，代马就新羁。\n浮云护玉关，斜日在金微。\n萧索边声静，太平烽影稀。\n素臣称有道，守在於四夷。"},
{"title": "题衡翁扇头鞋书秋声赋", "author": "彭年", "dynasty": "明代", "content": "碧梧庭院露华清，一叶翻阶鹤梦惊。\n绿发方瞳玉堂客，蝇头灯下写秋声。"},
{"title": "点绛唇·高柳蝉嘶", "author": "汪藻", "dynasty": "宋代", "content": "高柳蝉嘶，采菱歌断秋风起。\n晚云如髻。\n湖上山横翠。\n帘卷西楼，过雨凉生袂。\n天如水。\n画楼十二。\n有个人同倚。"},
{"title": "醉公子·漠漠秋云澹", "author": "顾夐", "dynasty": "五代", "content": "漠漠秋云澹，红藕香侵槛。\n枕倚小山屏，金铺向晚扃。\n睡起横波慢，独望情何限！衰柳数声蝉，魂销似去年。"},
{"title": "六盘山诗", "author": "梁联馨", "dynasty": "清代", "content": "绕径寒云拂步生，巑岏青嶂压孤城。\n东连华岳三峰小，北拥萧关大漠平。\n山外烟霞闲隐见，世间尘土自虚盈。\n劳人至此深惆怅，樵唱悠悠何处声。"},
{"title": "新秋", "author": "杜甫", "dynasty": "唐代", "content": "火云犹未敛奇峰，欹枕初惊一叶风。\n几处园林萧瑟里，谁家砧杵寂寥中。\n蝉声断续悲残月，萤焰高低照暮空。\n赋就金门期再献，夜深搔首叹飞蓬。"},
{"title": "三善殿夜望山灯诗", "author": "江总", "dynasty": "南北朝", "content": "百花疑吐夜，四照似含春。\n的的连星出，亭亭向月新。\n采珠非合浦，赠佩异江滨。\n若任扶桑路，堪言并日轮。"},
{"title": "登大伾山诗", "author": "王守仁", "dynasty": "明代", "content": "晓披烟雾入青峦，山寺疏钟万木寒。\n千古河流成沃野，几年沙势自风湍。\n水穿石甲龙鳞动，日绕峰头佛顶宽。\n宫阙五云天北极，高秋更上九霄看。"},
{"title": "雁儿落兼得胜令", "author": "张养浩", "dynasty": "元代", "content": "往常时为功名惹是非，如今对山水忘名利；往常时趁鸡声赴早朝，如今近晌午犹然睡。\n往常时秉笏立丹墀，如今把菊向东离；往常时俯仰承极贵，如今逍遥谒故知；往常时狂痴，险犯着笞杖徒流罪；如今便宜，课会风花雪月题。\n云来山更佳，云去山如画。\n山因云晦明，云共山高下。\n倚仗立云沙，回首见山家，野鹿眠山草，山猿戏野花。\n云霞，我爱山无价。\n看时行踏，云山也爱咱。\n抖擞了元亮尘，分付了苏卿印；喜西风范蠡舟，任雪满潘安鬓。\n　　乞得自由身，且作太平民；酒吸华峰月，吟泺水春。\n而今，识破东华梦；红裙，休歌南浦云。\n三十年一梦惊，财与气消磨尽。\n把当年花月心，都变做了今日山林兴。\n　　早是不能行，那更鬓星星。\n镜里常嗟叹，人前强打撑。\n歌声，积渐的无心听；多情，你频来待怎生？自高悬神武冠，身无事心无患。\n对风花雪月吟，有笔砚琴书伴。\n　　梦境儿也清安，俗势利不相关，由他傀儡棚头闹，且向昆仑顶上看。\n云山，隔断红尘岸；游观，壶中天地宽。\n　　也不学严子陵七里滩，也不学姜太公磻溪岸，也不学贺知章乞监湖，也不学柳子厚游南间。\n俺住云水屋三间，风月竹千竿。\n一任傀儡棚中闹，且向昆仑顶上看。\n身安，倒大来无忧患；游观，壶中天地宽。"},
{"title": "山中", "author": "秘演", "dynasty": "宋代", "content": "结茅临水石，淡寂益闲吟。\n久雨寒蝉少，空山落叶深。\n危楼乘月上，远寺听钟寻。\n昨得江僧信，期来此息心。"},
{"title": "早秋单父南楼酬窦公衡", "author": "李白", "dynasty": "唐代", "content": "白露见日灭，红颜随霜凋。\n别君若俯仰，春芳辞秋条。\n泰山嵯峨夏云在，疑是白波涨东海。\n散为飞雨川上来，遥帷却卷清浮埃。\n知君独坐青轩下，此时结念同所怀。\n我闭南楼看道书，幽帘清寂在仙居。\n曾无好事来相访，赖尔高文一起予。"},
{"title": "七里濑", "author": "谢灵运", "dynasty": "南北朝", "content": "羁心积秋晨，晨积展游眺。\n孤客伤逝湍，徒旅苦奔峭。\n石浅水潺湲，日落山照曜。\n荒林纷沃若，哀禽相叫啸。\n遭物悼迁斥，存期得要妙。\n既秉上皇心，岂屑末代诮。\n目睹严子濑，想属任公钓。\n谁谓古今殊，异代可同调。"},
{"title": "竹枝词二首·其二", "author": "刘禹锡", "dynasty": "唐代", "content": "楚水巴山江雨多，巴人能唱本乡歌。\n今朝北客思归去，回入纥那披绿罗。"},
{"title": "青门引·春思", "author": "张先", "dynasty": "宋代", "content": "乍暖还轻冷。\n风雨晚来方定。\n庭轩寂寞近清明，残花中酒，又是去年病。\n楼头画角风吹醒。\n入夜重门静。\n那堪更被明月，隔墙送过秋千影。"},
{"title": "古风·其十九", "author": "李白", "dynasty": "唐代", "content": "西上莲花山，迢迢见明星。\n素手把芙蓉，虚步蹑太清。\n霓裳曳广带，飘拂升天行。\n邀我登云台，高揖卫叔卿。\n恍恍与之去，驾鸿凌紫冥。\n俯视洛阳川，茫茫走胡兵。\n流血涂野草，豺狼尽冠缨。"},
{"title": "登梅冈望金陵赠族侄高座寺僧中孚", "author": "李白", "dynasty": "唐代", "content": "钟山抱金陵，霸气昔腾发。\n天开帝王居，海色照宫阙。\n群峰如逐鹿，奔走相驰突。\n江水九道来，云端遥明没。\n时迁大运去，龙虎势休歇。\n我来属天清，登览穷楚越。\n吾宗挺禅伯，特秀鸾凤骨。\n众星罗青天，明者独有月。\n冥居顺生理，草木不剪伐。\n烟窗引蔷薇，石壁老野蕨。\n吴风谢安屐，白足傲履袜。\n几宿一下山，萧然忘干谒。\n谈经演金偈，降鹤舞海雪。\n时闻天香来，了与世事绝。\n佳游不可得，春风惜远别。\n赋诗留岩屏，千载庶不灭。"},
{"title": "浣溪沙·山滴岚光水拍堤", "author": "姜彧", "dynasty": "元代", "content": "山滴岚光水拍堤，草香沙暖净无泥。\n只疑误入武林溪。\n两岸桃花烘日出，四围高柳到天垂。\n一尊心事百年期。"},
{"title": "更漏子·出墙花", "author": "晏几道", "dynasty": "宋代", "content": "出墙花，当路柳。\n借问芳心谁有。\n红解笑，绿能颦。\n千般恼乱春。\n北来人，南去客。\n朝暮等闲攀折。\n怜晚芳，惜残阳。\n情知枉断肠。"},
{"title": "玉楼春·白莲", "author": "王夫之", "dynasty": "明代", "content": "娟娟片月涵秋影，低照银塘光不定。\n绿云冉冉粉初匀，玉露泠泠香自省。\n荻花风起秋波冷，独拥檀心窥晓镜。\n他时欲与问归魂，水碧天空清夜永。"},
{"title": "望荆山", "author": "江淹", "dynasty": "南北朝", "content": "奉义至江汉，始知楚塞长。\n南关绕桐柏，西岳出鲁阳。\n寒郊无留影，秋日悬清光。\n悲风桡重林，云霞肃川涨。\n岁宴君如何，零泪沾衣裳。\n玉柱空掩露，金樽坐含霜。\n一闻苦寒奏，再使艳歌伤。"},
{"title": "花底", "author": "杜甫", "dynasty": "唐代", "content": "紫萼扶千蕊，黄须照万花。\n忽疑行暮雨，何事入朝霞。\n恐是潘安县，堪留卫玠车。\n深知好颜色，莫作委泥沙。"},
{"title": "林塘怀友", "author": "王勃", "dynasty": "唐代", "content": "芳屏画春草，仙杼织朝霞。\n何如山水路，对面即飞花。"},
{"title": "夜飞鹊·蔡司户席上南花", "author": "吴文英", "dynasty": "宋代", "content": "金规印遥汉，庭浪无纹。\n清雪冷沁花薰。\n天街曾醉美人畔，凉枝移插乌巾。\n西风骤惊散，念梭悬愁结，蒂翦离痕。\n中郎旧恨，寄横竹、吹裂哀云。\n空剩露华烟彩，人影断幽坊，深闭千门。\n浑似飞仙入梦，袜罗微步，流水青苹。\n轻冰润□，怅今朝、不共清尊。\n怕云槎来晚，流红信杳，萦断秋魂。"},
{"title": "湘岸移木芙蓉植龙兴精舍", "author": "柳宗元", "dynasty": "唐代", "content": "有美不自蔽，安能守孤根。\n盈盈湘西岸，秋至风霜繁。\n丽影别寒水，浓芳委前轩。\n芰荷谅难杂，反此生高原。"},
{"title": "解佩令·人行花坞", "author": "史达祖", "dynasty": "宋代", "content": "人行花坞。\n衣沾香雾。\n有新词、逢春分付。\n屡欲传情，奈燕子、不曾飞去。\n倚珠帘、咏郎秀句。\n相思一度。\n秾愁一度。\n最难忘、遮灯私语。\n澹月梨花，借梦来、花边廊庑。\n指春衫、泪曾溅处。"},
{"title": "登永嘉绿嶂山", "author": "谢灵运", "dynasty": "南北朝", "content": "裹粮杖轻策，怀迟上幽室。\n行源径转远，距陆情未毕。\n澹潋结寒姿，团栾润霜质。\n涧委水屡迷，林迥岩逾密。\n眷西谓初月，顾东疑落日。\n践夕奄昏曙，蔽翳皆周悉。\n蛊上贵不事，履二美贞吉。\n幽人常坦步，高尚邈难匹。\n颐阿竟何端，寂寂寄抱一。\n恬如既已交，缮性自此出。"},
{"title": "花犯·郭希道送水仙索赋", "author": "吴文英", "dynasty": "宋代", "content": "小娉婷，清铅素靥，蜂黄暗偷晕。\n翠翘欹鬓。\n昨夜冷中庭，月下相认。\n睡浓更苦凄风紧。\n惊回心未稳。\n送晓色、一壶葱茜，才知花梦准。\n湘娥化作此幽芳，凌波路，古岸云沙遗恨。\n临砌影，寒香乱、冻梅藏韵。\n熏炉畔、旋移傍枕，还又见、玉人垂绀鬓。\n料唤赏、清华池馆，台杯须满引。"},
{"title": "牡丹", "author": "柳浑", "dynasty": "唐代", "content": "近来无奈牡丹何，数十千钱买一窠。\n今朝始得分明见，也共戎葵不校多。"},
{"title": "金钱花", "author": "罗隐", "dynasty": "唐代", "content": "占得佳名绕树芳，依依相伴向秋光。\n若教此物堪收贮，应被豪门尽劚将。"},
{"title": "菩萨蛮·木棉花映丛祠小", "author": "孙光宪", "dynasty": "五代", "content": "木棉花映丛祠小，越禽声里春光晓。\n铜鼓与蛮歌，南人祈赛多。\n客帆风正急，茜袖偎墙立。\n极浦几回头，烟波无限愁。"},
{"title": "喜迁莺·晋师胜淝上", "author": "李纲", "dynasty": "宋代", "content": "长江千里。\n限南北、雪浪云涛无际。\n天险难逾，人谋克庄，索虏岂能吞噬。\n阿坚百万南牧，倏忽长驱吾地。\n破强敌，在谢公处画，从容颐指。\n奇伟。\n淝水上，八千戈甲，结阵当蛇豕。\n鞭弭周旋，旌旗麾动，坐却北军风靡。\n夜闻数声鸣鹤，尽道王师将至。\n延晋祚，庇烝民，周雅何曾专美。"},
{"title": "好事近·咏梅", "author": "陈亮", "dynasty": "宋代", "content": "的皪两三枝，点破暮烟苍碧。\n好在屋檐斜入，傍玉奴横笛。\n月华如水过林塘，花阴弄苔石。\n欲向梦中飞蝶，恐幽香难觅。"},
{"title": "惜花", "author": "任翻", "dynasty": "唐代", "content": "无语与花别，细看枝上红。\n明年又相见，还恐是愁中。"},
{"title": "至鸭栏驿上白马矶赠裴侍御", "author": "李白", "dynasty": "唐代", "content": "侧叠万古石，横为白马矶。\n乱流若电转，举掉扬珠辉。\n临驿卷缇幕，升堂接绣衣。\n情亲不避马，为我解霜威。"},
{"title": "西郊落花歌", "author": "龚自珍", "dynasty": "清代", "content": "西郊落花天下奇，古人但赋伤春诗。\n西郊车马一朝尽，定庵先生沽酒来赏之。\n先生探春人不觉，先生送春人又嗤。\n呼朋亦得三四子，出城失色神皆痴。\n如钱塘潮夜澎湃，如昆阳战晨披靡；如八万四千天女洗脸罢，齐向此地倾胭脂。\n奇龙怪凤爱漂泊，琴高之鲤何反欲上天为？玉皇宫中空若洗，三十六界无一青蛾眉。\n又如先生平生之忧患，恍惚怪诞百出无穷期。\n先生读书尽三藏，最喜维摩卷里多清词。\n又闻净土落花深四寸，瞑目观赏尤神驰。\n西方净国未可到，下笔绮语何漓漓！安得树有不尽之花更雨新好者，三百六十日长是落花时。"},
{"title": "水调歌头·金山观月", "author": "张孝祥", "dynasty": "宋代", "content": "江山自雄丽，风露与高寒。\n寄声月姊，借我玉鉴此中看。\n幽壑鱼龙悲啸，倒影星辰摇动，海气夜漫漫。\n涌起白银阙，危驻紫金山。\n表独立，飞霞佩，切云冠。\n漱冰濯雪，眇视万里一毫端。\n回首三山何处，闻道群仙笑我，要我欲俱还。\n挥手从此去，翳凤更骖鸾。"},
{"title": "金陵望汉江", "author": "李白", "dynasty": "唐代", "content": "汉江回万里，派作九龙盘。\n横溃豁中国，崔嵬飞迅湍。\n六帝沦亡后，三吴不足观。\n我君混区宇，垂拱众流安。\n今日任公子，沧浪罢钓竿。"},
{"title": "湖州歌·其六", "author": "汪元量", "dynasty": "宋代", "content": "北望燕云不尽头，大江东去水悠悠。\n夕阳一片寒鸦外，目断东南四百州。"},
{"title": "题所赁宅牡丹花", "author": "王建", "dynasty": "唐代", "content": "赁宅得花饶，初开恐是妖。\n粉光深紫腻，肉色退红娇。\n且愿风留著，惟愁日炙燋。\n可怜零落蕊，收取作香烧。"},
{"title": "登金陵雨花台望大江", "author": "高启", "dynasty": "明代", "content": "大江来从万山中，山势尽与江流东。\n钟山如龙独西上，欲破巨浪乘长风。\n江山相雄不相让，形胜争夸天下壮。\n秦皇空此瘗黄金，佳气葱葱至今王。\n我怀郁塞何由开，酒酣走上城南台；坐觉苍茫万古意，远自荒烟落日之中来！石头城下涛声怒，武骑千群谁敢渡？黄旗入洛竟何祥，铁锁横江未为固。\n前三国，后六朝，草生宫阙何萧萧。\n英雄乘时务割据，几度战血流寒潮。\n我生幸逢圣人起南国，祸乱初平事休息。\n从今四海永为家，不用长江限南北。"},
{"title": "六么令·次韵和贺方回金陵怀古鄱阳席上作", "author": "李纲", "dynasty": "宋代", "content": "长江千里，烟淡水云阔。\n歌沉玉树，古寺空有疏钟发。\n六代兴亡如梦，苒苒惊时月。\n兵戈凌灭。\n豪华销尽，几见银蟾自圆缺。\n潮落潮生波渺，江树森如发。\n谁念迁客归来，老大伤名节。\n纵使岁寒途远，此志应难夺。\n高楼谁设。\n倚阑凝望，独立渔翁满江雪。"},
{"title": "瀑布", "author": "施肩吾", "dynasty": "唐代", "content": "豁开青冥颠，泻出万丈泉。\n如裁一条素，白日悬秋天。"},
{"title": "江上阻风", "author": "宋琬", "dynasty": "清代", "content": "睡起无聊倚舵楼，瞿塘西望路悠悠。\n长江巨浪征人泪，一夜西风共白头。"},
{"title": "江夏别宋之悌", "author": "李白", "dynasty": "唐代", "content": "楚水清若空，遥将碧海通。\n人分千里外，兴在一杯中。\n谷鸟吟晴日，江猿啸晚风。\n平生不下泪，于此泣无穷。"},
{"title": "采桑子·天容水色西湖好", "author": "欧阳修", "dynasty": "宋代", "content": "天容水色西湖好，云物俱鲜。\n鸥鹭闲眠，应惯寻常听管弦。\n风清月白偏宜夜，一片琼田。\n谁羡骖鸾，人在舟中便是仙。"},
{"title": "浪淘沙·其七", "author": "刘禹锡", "dynasty": "唐代", "content": "八月涛声吼地来，头高数丈触山回。\n须臾却入海门去，卷起沙堆似雪堆。"},
{"title": "泾溪", "author": "杜荀鹤", "dynasty": "唐代", "content": "泾溪石险人兢慎，终岁不闻倾覆人。\n却是平流无石处，时时闻说有沉沦。"},
{"title": "过分水岭", "author": "温庭筠", "dynasty": "唐代", "content": "溪水无情似有情，入山三日得同行。\n岭头便是分头处，惜别潺湲一夜声。"},
{"title": "江上值水如海势聊短述", "author": "杜甫", "dynasty": "唐代", "content": "为人性僻耽佳句，语不惊人死不休。\n老去诗篇浑漫兴，春来花鸟莫深愁。\n新添水槛供垂钓，故着浮槎替入舟。\n焉得思如陶谢手，令渠述作与同游。"},
{"title": "西江月·渔父词", "author": "辛弃疾", "dynasty": "宋代", "content": "千丈悬崖削翠，一川落日镕金。\n白鸥来往本无心。\n选甚风波一任。\n别浦鱼肥堪脍，前村酒美重斟。\n千年往事已沉沉。\n闲管兴亡则甚。"},
{"title": "采桑子·何人解赏西湖好", "author": "欧阳修", "dynasty": "宋代", "content": "何人解赏西湖好，佳景无时。\n飞盖相追。\n贪向花间醉玉卮。\n谁知闲凭阑干处，芳草斜晖。\n水远烟微。\n一点沧洲白鹭飞。"},
{"title": "酬二十八秀才见寄", "author": "郎士元", "dynasty": "唐代", "content": "昨夜山月好，故人果相思。\n清光到枕上，袅袅凉风时。\n永意能在我，惜无携手期。"},
{"title": "古意", "author": "崔国辅", "dynasty": "唐代", "content": "净扫黄金阶，飞霜皎如雪。\n下帘弹箜篌，不忍见秋月。"},
{"title": "之宣城郡出新林浦向板桥", "author": "谢朓", "dynasty": "南北朝", "content": "江路西南永，归流东北骛。\n天际识归舟，云中辨江树。\n旅思倦摇摇，孤游昔已屡。\n既欢怀禄情，复协沧洲趣。\n嚣尘自兹隔，赏心于此遇。\n虽无玄豹姿，终隐南山雾。"},
{"title": "叹水别白二十二", "author": "刘禹锡", "dynasty": "唐代", "content": "水。\n至清，尽美。\n从一勺，至千里。\n利人利物，时行时止。\n道性净皆然，交情淡如此。\n君游金谷堤上，我在石渠署里。\n两心相忆似流波，潺湲日夜无穷已。"},
{"title": "天净沙·星依云渚溅溅", "author": "孟昉", "dynasty": "元代", "content": "星依云渚溅溅，露零玉液涓涓，宝砌哀兰剪剪。\n碧天如练，光摇北斗阑干。"},
{"title": "舟中望月", "author": "朱超", "dynasty": "南北朝", "content": "大江阔千里，孤舟无四邻。\n唯余故楼月，远近必随人。\n入风先绕晕，排雾急移轮。\n若教长似扇，堪拂艳歌尘。"},
{"title": "八声甘州·寄参寥子", "author": "苏轼", "dynasty": "宋代", "content": "有情风、万里卷潮来，无情送潮归。\n问钱塘江上，西兴浦口，几度斜晖。\n不用思量今古，俯仰昔人非。\n谁似东坡老，白首忘机。\n记取西湖西畔，正暮山好处，空翠烟霏。\n算诗人相得，如我与君稀。\n约他年、东还海道，愿谢公、雅志莫相违。\n西州路，不应回首，为我沾衣。"},
{"title": "永遇乐·长忆别时", "author": "苏轼", "dynasty": "宋代", "content": "孙巨源以八月十五日离海州，坐别于景疏楼上。\n既而与余会于润州，至楚州乃别。\n余以十一月十五日至海州，与太守会于景疏楼上，作此词以寄巨源。\n长忆别时，景疏楼上，明月如水。\n美酒清歌，留连不住，月随人千里。\n别来三度，孤光又满，冷落共谁同醉？卷珠帘、凄然顾影，共伊到明无寐。\n今朝有客，来从濉上，能道使君深意。\n凭仗清淮，分明到海，中有相思泪。\n而今何在？西垣清禁，夜永露华侵被。\n此时看、回廊晓月，也应暗记。"},
{"title": "满江红·中秋夜潮", "author": "史达祖", "dynasty": "宋代", "content": "万水归阴，故潮信盈虚因月。\n偏只到、凉秋半破，斗成双绝。\n有物指磨金镜净，何人拏攫银河决？想子胥今夜见嫦娥，沉冤雪。\n光直下，蛟龙穴；声直上，蟾蜍窟。\n对望中天地，洞然如刷。\n激气已能驱粉黛，举杯便可吞吴越。\n待明朝说似与儿曹，心应折！"},
{"title": "自菩提步月归广化寺", "author": "欧阳修", "dynasty": "宋代", "content": "春岩瀑泉响，夜久山已寂。\n明月净松林，千峰同一色。"},
{"title": "众星罗列夜明深", "author": "寒山", "dynasty": "唐代", "content": "众星罗列夜明深，岩点孤灯月未沉。\n圆满光华不磨莹，挂在青天是我心。"},
{"title": "清溪行 / 宣州清溪", "author": "李白", "dynasty": "唐代", "content": "清溪清我心，水色异诸水。\n借问新安江，见底何如此。\n人行明镜中，鸟度屏风里。\n向晚猩猩啼，空悲远游子。"},
{"title": "月", "author": "薛涛", "dynasty": "唐代", "content": "魄依钩样小，扇逐汉机团。\n细影将圆质，人间几处看。"},
{"title": "雨后望月", "author": "李白", "dynasty": "唐代", "content": "四郊阴霭散，开户半蟾生。\n万里舒霜合，一条江练横。\n出时山眼白，高后海心明。\n为惜如团扇，长吟到五更。"},
{"title": "江楼月", "author": "白居易", "dynasty": "唐代", "content": "嘉陵江曲曲江池，明月虽同人别离。\n一宵光景潜相忆，两地阴晴远不知。\n谁料江边怀我夜，正当池畔望君时。\n今朝共语方同悔，不解多情先寄诗。"},
{"title": "减字木兰花·新月", "author": "纳兰性德", "dynasty": "清代", "content": "晚妆欲罢，更把纤眉临镜画。\n准待分明，和雨和烟两不胜。\n莫教星替，守取团圆终必遂。\n此夜红楼，天上人间一样愁。"},
{"title": "八月十五日夜瑶台寺对月绝句", "author": "权德舆", "dynasty": "唐代", "content": "嬴女乘鸾已上天，仁祠空在鼎湖边。\n凉风遥夜清秋半，一望金波照粉田。"},
{"title": "七绝·五云山", "author": "毛泽东", "dynasty": "近现代", "content": "五云山上五云飞，远接群峰近拂堤。\n若问杭州何处好，此中听得野莺啼。"},
{"title": "殿前欢·大都西山", "author": "唐毅夫", "dynasty": "元代", "content": "冷云间，夕阳楼外数峰闲。\n等闲不许俗人看，雨髻烟鬟。\n倚西风十二阑，休长叹。\n不多时暮霭风吹散，西山看我，我看西山。"},
{"title": "独秀峰", "author": "袁枚", "dynasty": "清代", "content": "来龙去脉绝无有，突然一峰插南斗。\n桂林山水奇八九，独秀峰尤冠其首。\n三百六级登其巅，一城烟水来眼前。\n青山尚且直如弦，人生孤立何伤焉？"},
{"title": "新雁过妆楼·中秋后一夕李方庵月庭延客命小妓过新水令坐间赋词", "author": "吴文英", "dynasty": "宋代", "content": "阆苑高寒。\n金枢动、冰宫桂树年年。\n翦秋一半，难破万户连环。\n织锦相思楼影下，钿钗暗约小帘间。\n共无眠。\n素娥惯得，西坠阑干。\n谁知壶中自乐，正醉围夜玉，浅斗婵娟。\n雁风自劲，云气不上凉天。\n红牙润沾素手，听一曲清歌双雾鬟。\n徐郎老，恨断肠声在，离镜孤鸾。"},
{"title": "瑞鹤仙·环滁皆山也", "author": "黄庭坚", "dynasty": "宋代", "content": "环滁皆山也。\n望蔚然深秀，琅琊山也。\n山行六七里，有翼然泉上，醉翁亭也。\n翁之乐也。\n得之心、寓之酒也。\n更野芳佳木，风高日出，景无穷也。\n游也。\n山肴野蔌，酒洌泉香，沸筹觥也。\n太守醉也。\n喧哗众宾欢也。\n况宴酣之乐、非丝非竹，太守乐其乐也。\n问当时、太守为谁，醉翁是也。"},
{"title": "七绝·莫干山", "author": "毛泽东", "dynasty": "近现代", "content": "翻身复进七人房，回首峰峦入莽苍。\n四十八盘才走过，风驰又已到钱塘。"},
{"title": "题卢处士山居 / 处士卢岵山居", "author": "温庭筠", "dynasty": "唐代", "content": "西溪问樵客，遥识楚人家。\n古树老连石，急泉清露沙。\n千峰随雨暗，一径入云斜。\n日暮飞鸦集，满山荞麦花。"},
{"title": "焦山望寥山", "author": "李白", "dynasty": "唐代", "content": "石壁望松寥，宛然在碧霄。\n安得五彩虹，驾天作长桥。\n仙人如爱我，举手来相招。"},
{"title": "蝶恋花·海岱楼玩月作", "author": "米芾", "dynasty": "宋代", "content": "千古涟漪清绝地。\n海岱楼高，下瞰秦淮尾。\n水浸碧天天似水。\n广寒宫阙人间世。\n霭霭春和一海市。\n鏊戴三山，顷刻随轮至。\n宝月圆时多异气。\n夜光一颗千金贵。"},
{"title": "游终南山", "author": "孟郊", "dynasty": "唐代", "content": "南山塞天地，日月石上生。\n高峰夜留景，深谷昼未明。\n山中人自正，路险心亦平。\n长风驱松柏，声拂万壑清。\n即此悔读书，朝朝近浮名。"},
{"title": "天作", "author": "佚名", "dynasty": "先秦", "content": "天作高山，大王荒之。\n彼作矣，文王康之。\n彼徂矣，岐有夷之行。\n子孙保之。"},
{"title": "晚泊浔阳望庐山", "author": "孟浩然", "dynasty": "唐代", "content": "挂席几千里，名山都未逢。\n泊舟浔阳郭，始见香炉峰。\n尝读远公传，永怀尘外踪。\n东林精舍近，日暮空闻钟。"},
{"title": "望岳三首·其三", "author": "杜甫", "dynasty": "唐代", "content": "南岳配朱鸟，秩礼自百王。\n欻吸领地灵，鸿洞半炎方。\n邦家用祀典，在德非馨香。\n巡守何寂寥，有虞今则亡。\n洎吾隘世网，行迈越潇湘。\n渴日绝壁出，漾舟清光旁。\n祝融五峰尊，峰峰次低昴。\n紫盖独不朝，争长嶪相望。\n恭闻魏夫人，群仙夹翱翔。\n有时五峰气，散风如飞霜。\n牵迫限修途，未暇杖崇冈。\n归来觊命驾，沐浴休玉堂。\n三叹问府主，曷以赞我皇。\n牲璧忍衰俗，神其思降祥。"},
{"title": "登太白峰", "author": "李白", "dynasty": "唐代", "content": "西上太白峰，夕阳穷登攀。\n太白与我语，为我开天关。\n愿乘泠风去，直出浮云间。\n举手可近月，前行若无山。\n一别武功去，何时复更还？"},
{"title": "柏林寺南望", "author": "郎士元", "dynasty": "唐代", "content": "溪上遥闻精舍钟，泊舟微径度深松。\n青山霁后云犹在，画出东南四五峰。"},
{"title": "生查子·独游西岩", "author": "辛弃疾", "dynasty": "宋代", "content": "青山招不来，偃蹇谁怜汝？岁晚太寒生，唤我溪边住。\n山头明月来，本在天高处。\n夜夜入青溪，听读《离骚》去。"},
{"title": "与浩初上人同看山寄京华亲故", "author": "柳宗元", "dynasty": "唐代", "content": "海畔尖山似剑铓，秋来处处割愁肠。\n若为化得身千亿，散上峰头望故乡。"},
{"title": "初见嵩山", "author": "张耒", "dynasty": "宋代", "content": "年来鞍马困尘埃，赖有青山豁我怀。\n日暮北风吹雨去，数峰清瘦出云来。"},
{"title": "观村童戏溪上", "author": "陆游", "dynasty": "宋代", "content": "雨余溪水掠堤平，闲看村童谢晚晴。\n竹马踉蹡冲淖去，纸鸢跋扈挟风鸣。\n三冬暂就儒生学，千耦还从父老耕。\n识字粗堪供赋役，不须辛苦慕公卿。"},
{"title": "十六字令三首", "author": "毛泽东", "dynasty": "近现代", "content": "山，快马加鞭未下鞍。\n惊回首，离天三尺三。\n山，倒海翻江卷巨澜。\n奔腾急，万马战犹酣。\n山，刺破青天锷未残。\n天欲堕，赖以拄其间。"},
{"title": "条山苍", "author": "韩愈", "dynasty": "唐代", "content": "条山苍，河水黄。\n浪波沄沄去，松柏在山冈。"},
{"title": "剑阁赋", "author": "李白", "dynasty": "唐代", "content": "咸阳之南，直望五千里，见云峰之崔嵬。\n前有剑阁横断，倚青天而中开。\n上则松风萧飒瑟飓，有巴猿兮相哀。\n旁则飞湍走壑，洒石喷阁，汹涌而惊雷。\n　　送佳人兮此去，复何时兮归来？望夫君兮安极，我沉吟兮叹息。\n视沧波之东注，悲白日之西匿。\n鸿别燕兮秋声，云愁秦而暝色。\n若明月出于剑阁兮，与君两乡对酒而相忆！"},
{"title": "牧童词", "author": "李涉", "dynasty": "唐代", "content": "朝牧牛，牧牛下江曲。\n夜牧牛，牧牛度村谷。\n荷蓑出林春雨细，芦管卧吹莎草绿。\n乱插蓬蒿箭满腰，不怕猛虎欺黄犊。"},
{"title": "忆东山二首", "author": "李白", "dynasty": "唐代", "content": "不向东山久，蔷薇几度花。\n白云还自散，明月落谁家。\n我今携谢妓，长啸绝人群。\n欲报东山客，开关扫白云。"},
{"title": "牧竖", "author": "崔道融", "dynasty": "唐代", "content": "牧竖持蓑笠，逢人气傲然。\n卧牛吹短笛，耕却傍溪田。"},
{"title": "与小女", "author": "韦庄", "dynasty": "唐代", "content": "见人初解语呕哑，不肯归眠恋小车。\n一夜娇啼缘底事，为嫌衣少缕金华。"},
{"title": "秋别", "author": "罗邺", "dynasty": "唐代", "content": "别路垂杨柳，秋风凄管弦。\n青楼君去后，明月为谁圆。"},
{"title": "幼女词", "author": "施肩吾", "dynasty": "唐代", "content": "幼女才六岁，未知巧与拙。\n向夜在堂前，学人拜新月。"},
{"title": "牧童", "author": "吕岩", "dynasty": "唐代", "content": "草铺横野六七里，笛弄晚风三四声。\n归来饱饭黄昏后，不脱蓑衣卧月明。"},
{"title": "巴女谣", "author": "于鹄", "dynasty": "唐代", "content": "巴女骑牛唱竹枝，藕丝菱叶傍江时。\n不愁日暮还家错，记得芭蕉出槿篱。"},
{"title": "念奴娇·昆仑", "author": "毛泽东", "dynasty": "近现代", "content": "横空出世，莽昆仑，阅尽人间春色。\n飞起玉龙三百万，搅得周天寒彻。\n夏日消溶，江河横溢，人或为鱼鳖。\n千秋功罪，谁人曾与评说？而今我谓昆仑，不要这高，不要这多雪。\n安得倚天抽宝剑，把汝裁为三截？一截遗欧，一截赠美，一截还东国。\n太平世界，环球同此凉热。"},
{"title": "秋晚登古城", "author": "李百药", "dynasty": "唐代", "content": "日落征途远，怅然临古城。\n颓墉寒雀集，荒堞晚乌惊。\n萧森灌木上，迢递孤烟生。\n霞景焕余照，露气澄晚清。\n秋风转摇落，此志安可平！"},
{"title": "塞上忆汶水", "author": "曹元用", "dynasty": "元代", "content": "沙碛秋高苑马肥，哀笳一曲塞云飞。\n南都儿辈应相念，过尽征鸿犹未归。"},
{"title": "点绛唇·县斋愁坐作", "author": "葛胜仲", "dynasty": "宋代", "content": "秋晚寒斋，藜床香篆横轻雾。\n闲愁几许。\n梦逐芭蕉雨。\n云外哀鸿，似替幽人语。\n归不去。\n乱山无数。\n斜日荒城鼓。"},
{"title": "河传·秋光满目", "author": "徐昌图", "dynasty": "五代", "content": "秋光满目。\n风清露白，莲红水绿。\n何处梦回？弄珠拾翠盈盈，倚兰桡，眉黛蹙。\n采莲调稳，吴侣声相续，倚棹吴江曲。\n鹭起暮天，几双交颈鸳鸯，入芦花，深处宿。"},
{"title": "巩北秋兴寄崔明允", "author": "岑参", "dynasty": "唐代", "content": "白露披梧桐，玄蝉昼夜号。\n秋风万里动，日暮黄云高。\n君子佐休明，小人事蓬蒿。\n所适在鱼鸟，焉能徇锥刀。\n孤舟向广武，一鸟归成皋。\n胜概日相与，思君心郁陶。"},
{"title": "新秋晚眺", "author": "德隐", "dynasty": "清代", "content": "山中多晚凉，清风厉秋节。\n遥瞻四五峰，壁立皆奇绝。\n修竹傍林开，乔松倚岩列。\n黄菊散芳丛，清泉凝白雪。\n对此怀素心，千里共明月。\n愿保幽贞姿，岁寒双皎洁。"},
{"title": "次韵蔡瞻明秋园五绝句", "author": "洪适", "dynasty": "宋代", "content": "芥毛金爪勇难干，肯作霜花对乍寒。\n若说乘轩有痴鹤，司晨如此合峨冠。\n翔仞当年览德辉，传芳花品未思归。\n晚来雾鬓凭轩处，直恐金翘相对飞。\n泽兰萱草比多言，谓汝分阴久夺鲜。\n政恐淇园修竹劲，不如秦岭老松坚。\n高标幽艳自宜霜，弱草繁葩莫中伤。\n肯与红莲媚三夏，要同黄菊向重阳。\n临风裛露早秋天，范出南金色更鲜。\n若向东篱比标格，定知花市不言钱。"},
{"title": "秋怀二首", "author": "黄庭坚", "dynasty": "宋代", "content": "秋阴细细压茅堂，吟虫啾啾昨夜凉。\n雨开芭蕉新闲旧，风撼篔簹宫应商。\n砧声已急不可缓，檐景既短难为长。\n狐裘断缝弃墙角，岂念晏岁多繁霜。\n茅堂索索秋风发，行遶空庭紫苔滑。\n蛙号池上晚来雨，鹊转南枝夜深月。\n翻手覆手不可期，一死一生交道绝。\n湖水无端浸白云，故人书断孤鸿没。"},
{"title": "青杏儿·秋", "author": "朱栴", "dynasty": "明代", "content": "午枕梦初残，高楼上，独凭阑干。\n清商应律金风至，砧声断续，笳音幽怨，雁阵惊寒。\n景物不堪看，凝眸处愁有千般。\n秋光谈薄人情似，迢迢野水，茫茫衰草，隐隐青山。"},
{"title": "始安秋日", "author": "宋之问", "dynasty": "唐代", "content": "桂林风景异，秋似洛阳春。\n晚霁江天好，分明愁杀人。\n卷云山角戢，碎石水磷磷。\n世业事黄老，妙年孤隐沦。\n归欤卧沧海，何物贵吾身。"},
{"title": "浣溪沙·月底栖鸦当叶看", "author": "王国维", "dynasty": "近现代", "content": "月底栖鸦当叶看。\n推窗跕跕堕枝间。\n霜高风定独凭栏。\n觅句心肝终复在，掩书涕泪苦无端。\n可怜衣带为谁宽。"},
{"title": "卜算子·秋晚集杜句吊贾傅", "author": "杨冠卿", "dynasty": "宋代", "content": "苍生喘未苏，买笔论孤愤，文采风流今尚存，毫发无遗恨。\n凄恻近长沙，地僻秋将尽。\n长使英雄泪满襟，天意高难问。"},
{"title": "好事近·夜起倚危楼", "author": "王国维", "dynasty": "近现代", "content": "夜起倚危楼，楼角玉绳低亚。\n惟有月明霜冷，浸万家鸳瓦。\n人间何苦又悲秋，正是伤春罢。\n却向春风亭畔，数梧桐叶下。"},
{"title": "水仙子·渡瓜洲", "author": "赵善庆", "dynasty": "元代", "content": "渚莲花脱锦衣收，风蓼青雕红穗秋，堤柳绿减长条瘦。\n系行人来去愁，别离情今古悠悠。\n南徐城下，西津渡口，北固山头。"},
{"title": "更漏子·秋", "author": "张淑芳", "dynasty": "宋代", "content": "墨痕香，红蜡泪。\n点点愁人离思。\n桐叶落，蓼花残。\n雁声天外寒。\n五云岭，九溪坞。\n待到秋来更苦。\n风淅淅，水淙淙。\n不教蓬径通。"},
{"title": "更漏子·对秋深", "author": "孙光宪", "dynasty": "五代", "content": "对秋深，离恨苦，数夜满庭风雨。\n凝想坐，敛愁眉，孤心似有违。\n红窗静，画帘垂，魂消地角天涯。\n和泪听，断肠窥，漏移灯暗时。"},
{"title": "浪淘沙·秋", "author": "朱栴", "dynasty": "明代", "content": "塞下景荒凉，淡薄秋光，金风淅淅透衣裳。\n读罢安仁《秋兴赋》，憀栗悲伤。\n廿载住边疆，两鬓成霜，天边鸿雁又南翔。\n借问夏城屯戍客，是否思乡？"},
{"title": "浣溪沙·霜落千林木叶丹", "author": "王国维", "dynasty": "近现代", "content": "霜落千林木叶丹。\n远山如在有无间。\n经秋何事亦孱颜。\n且向田家拚泥饮，聊从卜肆憩征鞍。\n只应游戏在尘寰。"},
{"title": "齐天乐·夜来疏雨鸣金井", "author": "王月山", "dynasty": "宋代", "content": "夜来疏雨鸣金井，一叶舞空红浅。\n莲渚收香，兰皋浮爽，凉思顿欺班扇。\n秋光苒苒。\n任老却芦花，西风不管。\n清兴难磨，几回有句到诗卷。\n长安故人别後，料征鸿声里，画阑凭偏。\n横竹吹商，疏砧点月，好梦又随云远。\n间愁似线。\n甚击损柔肠，不堪裁翦。\n听著鸣蛩，一声声是怨。"},
{"title": "塞鸿秋·代人作", "author": "贯云石", "dynasty": "元代", "content": "战西风几点宾鸿至，感起我南朝千古伤心事。\n展花笺欲写几句知心事，空教我停霜毫半晌无才思。\n往常得兴时，一扫无瑕疵。\n今日个病厌厌刚写下两个相思字。"},
{"title": "齐天乐·秋声馆赋秋声", "author": "厉鹗", "dynasty": "清代", "content": "簟凄灯暗眠还起，清商几处催发？碎竹虚廊，枯莲浅渚，不辨声来何叶？桐飙又接。\n尽吹入潘郎，一簪愁发。\n已是难听，中宵无用怨离别。\n阴虫还更切切。\n玉窗挑锦倦，惊响檐铁。\n漏断高城，钟疏野寺，遥送凉潮呜咽。\n微吟渐怯。\n讶篱豆花开，雨筛时节。\n独自开门，满庭都是月。"},
{"title": "次韵酬吴德夫去秋送行之作", "author": "赵蕃", "dynasty": "宋代", "content": "湘西一杯酒，渺渺红叶换。\n江东千里云，落落黄犬叹。\n人生七十稀，百里九十半。\n初期枉车马，近乃遗札翰。\n小迟君不肯，一出我岂惮。\n虽微办鸡黍，岂乏具薪炭。\n古风久不作，我友当力赞。\n旧诗况琼玖，触目屡璀璨。\n中馨称兰佩，外饰匪玉冠。\n初年已飞腾，中道翻叹惋。\n恐遗知己羞，遂许独力断。\n于兹树风声，何止评月旦。\n君如渥洼种，可以羁絷绊。\n我异淇园姿，犹睎岁时贯。\n君乎甚英爽，我也终浪漫。\n自应殊显晦，宁复待剖判。\n湖山冰玉明，楼阁丹青焕。\n叩舷或乘舟，曳杖或登岸。\n君行定有得，我去何可愞。\n与想悠然时，却忆苍然观。"},
{"title": "浣溪沙·已落芙蓉并叶凋", "author": "王国维", "dynasty": "近现代", "content": "已落芙蓉并叶凋。\n半枯萧艾过墙高。\n日斜孤馆易魂消。\n坐觉清秋归荡荡，眼看白日去昭昭。\n人间争度渐长宵。"},
{"title": "秋霁", "author": "崔道融", "dynasty": "唐代", "content": "雨霁长空荡涤清，远山初出未知名。\n夜来江上如钩月，时有惊鱼掷浪声。"},
{"title": "游月陂", "author": "程颢", "dynasty": "宋代", "content": "月陂堤上四徘徊，北有中天百尺台。\n万物已随秋气改，一樽聊为晚凉开。\n水心云影闲相照，林下泉声静自来。\n世事无端何足计，但逢佳节约重陪。"},
{"title": "淮阳感怀", "author": "李密", "dynasty": "隋代", "content": "金风荡初节，玉露凋晚林。\n此夕穷涂士，郁陶伤寸心。\n野平葭苇合，村荒藜藿深。\n眺听良多感，徙倚独沾襟。\n沾襟何所为，怅然怀古意。\n秦俗犹未平，汉道将何冀。\n樊哙市井徒，萧何刀笔吏。\n一朝时运会，千古传名谥。\n寄言世上雄，虚生真可愧。"},
{"title": "庆春宫·秋感", "author": "吴文英", "dynasty": "宋代", "content": "残叶翻浓，余香栖苦，障风怨动秋声。\n云影摇寒，波尘锁腻，翠房人去深扃。\n昼成凄黯，雁飞过、垂杨转青。\n阑干横暮，酥印痕香，玉腕谁凭。\n菱花乍失娉婷。\n别岸围红，千艳倾城。\n重洗清杯，同追深夜，豆花寒落愁灯。\n近欢成梦，断云隔、巫山几层。\n偷相怜处，熏尽金篝，销瘦云英。"},
{"title": "霁夜", "author": "孔平仲", "dynasty": "宋代", "content": "寂历帘栊深夜明，睡回清梦戍墙铃。\n狂风送雨已何处？淡月笼云犹未醒。\n早有秋声随堕叶，独将凉意伴流萤。\n明朝准拟南轩望，洗出庐山万丈青。"},
{"title": "送张舍人之江东", "author": "李白", "dynasty": "唐代", "content": "张翰江东去，正值秋风时。\n天清一雁远，海阔孤帆迟。\n白日行欲暮，沧波杳难期。\n吴洲如见月，千里幸相思。"},
{"title": "浣溪沙·消息谁传到拒霜", "author": "纳兰性德", "dynasty": "清代", "content": "消息谁传到拒霜？两行斜雁碧天长，晚秋风景倍凄凉。\n银蒜押帘人寂寂，玉钗敲烛信茫茫。\n黄花开也近重阳。"},
{"title": "迷神引·红板桥头秋光暮", "author": "柳永", "dynasty": "宋代", "content": "红板桥头秋光暮。\n淡月映烟方煦。\n寒溪蘸碧，绕垂杨路。\n重分飞，携纤手、泪如雨。\n波急隋堤远，片帆举。\n倏忽年华改，向期阻。\n时觉春残，渐渐飘花絮。\n好夕良天长孤负。\n洞房闲掩，小屏空、无心觑。\n指归云，仙乡杳、在何处。\n遥夜香衾暖，算谁与。\n知他深深约，记得否。"},
{"title": "黄河泛舟", "author": "罗元琦", "dynasty": "清代", "content": "洪波舣楫泛中流，凫淑鸥汀揽胜游。\n数点渔舟歌欸乃，诗情恍在白苹洲。"},
{"title": "虞美人·秋感", "author": "吴文英", "dynasty": "宋代", "content": "背庭缘恐花羞坠。\n心事遥山里。\n小帘愁卷月笼明。\n一寸秋怀禁得、几蛩声。\n井梧不放西风起。\n供与离人睡。\n梦和新月未圆时。\n起看檐蛛结网、又寻思。"},
{"title": "早秋三首", "author": "许浑", "dynasty": "唐代", "content": "遥夜泛清瑟，西风生翠萝。\n残萤委玉露，早雁拂银河。\n高树晓还密，远山晴更多。\n淮南一叶下，自觉老烟波。\n一叶下前墀，淮南人已悲。\n蹉跎青汉望，迢递白云期。\n老信相如渴，贫忧曼倩饥。\n生公与园吏，何处是吾师?蓟北雁犹远，淮南人已悲。\n残桃间堕井，新菊亦侵篱。\n书剑岂相误，琴樽聊自持。\n西斋风雨夜，更有咏贫诗。"},
{"title": "东归晚次潼关怀古", "author": "岑参", "dynasty": "唐代", "content": "暮春别乡树，晚景低津楼，伯夷在首阳，欲往无轻舟。\n遂登关城望，下见洪河流，自从巨灵开，流血千万秋。\n行行潘生赋，赫赫曹公谋，川上多往事，凄凉满空洲。"},
{"title": "金盏子·赋秋壑西湖小筑", "author": "吴文英", "dynasty": "宋代", "content": "卜筑西湖，种翠萝犹傍，软红尘里。\n来往载清吟，为偏爱吾庐，画船频繁。\n笑携雨色晴光，入春明朝市。\n石桥锁，烟霞五百名仙，第一人是。\n临酒论深意。\n流光转、莺花任乱委。\n冷然九秋肺腑，应多梦、岩扃冷云空翠。\n漱流枕石幽情，写猗兰绿绮。\n专城处，他山小队登临，待西风起。"},
{"title": "秋蕊香·池苑清阴欲就", "author": "晏几道", "dynasty": "宋代", "content": "池苑清阴欲就。\n还傍送春时候。\n眼中人去难欢偶。\n谁共一杯芳酒。\n朱阑碧砌皆如旧。\n记携手。\n有情不管别离久。\n情在相逢终有。"},
{"title": "渡黄河", "author": "谢榛", "dynasty": "明代", "content": "路出大梁城，关河开晓晴。\n日翻龙窟动，风扫雁沙平。\n倚剑嗟身事，张帆快旅情。\n茫茫不知处，空外棹歌声。"},
{"title": "送魏郡李太守赴任", "author": "王维", "dynasty": "唐代", "content": "与君伯氏别，又欲与君离。\n君行无几日，当复隔山陂。\n苍茫秦川尽，日落桃林塞。\n独树临关门，黄河向天外。\n前经洛阳陌，宛洛故人稀。\n故人离别尽，淇上转骖騑。\n企予悲送远，惆怅睢阳路。\n古木官渡平，秋城邺宫故。\n想君行县日，其出从如云。\n遥思魏公子，复忆李将军。"},
{"title": "黄河行", "author": "贡泰父", "dynasty": "元代", "content": "黄河水，水阔无边深无底，其来不知几千里。\n或云昆仑之山出西纪，元气融结自兹始。\n地维崩兮天柱折，于是横奔逆激日夜流不已。\n九功歌成四载止，黄熊化作苍龙尾。\n双谼凿断海门开，两鄂崭崭尚中峙。\n盘涡荡激，回湍冲射，悬崖飞沙，断岸决石，瞬息而争靡。\n洪涛巨浪相豗，怒声不住从天来。\n初如两军战方合，飞炮忽下坚壁摧。\n又如丰隆起行雨，鞭笞铁骑驱奔雷。\n半空澎湃落银屋，势连渤澥吞淮渎。\n天吴九首兮，魌魋独足。\n潜潭雨过老蛟吟，明月夜照鲛人哭。\n扁舟侧挂帆一幅，满耳萧萧鸟飞速。\n徐邳千里半日程，转盼青山小如粟。\n吁嗟雄哉！其水一石，其泥数斗。\n滔滔汩汩兮，同宇宙之悠久。\n泛中流以击楫兮，招群仙而挥手。\n好风兮东来，酬河伯兮杯酒。"},
{"title": "西岳云台歌送丹丘子", "author": "李白", "dynasty": "唐代", "content": "西岳峥嵘何壮哉！黄河如丝天际来。\n黄河万里触山动，盘涡毂转秦地雷。\n荣光休气纷五彩，千年一清圣人在。\n巨灵咆哮擘两山，洪波喷箭射东海。\n三峰却立如欲摧，翠崖丹谷高掌开。\n白帝金精运元气，石作莲花云作台。\n云台阁道连窈冥，中有不死丹丘生。\n明星玉女备洒扫，麻姑搔背指爪轻。\n我皇手把天地户，丹丘谈天与天语。\n九重出入生光辉，东来蓬莱复西归。\n玉浆倘惠故人饮，骑二茅龙上天飞。"},
{"title": "渡黄河", "author": "宋琬", "dynasty": "清代", "content": "倒泻银河事有无，掀天浊浪只须臾。\n人间更有风涛险，翻说黄河是畏途。"},
{"title": "黄河夜泊", "author": "李流芳", "dynasty": "明代", "content": "明月黄河夜，寒沙似战场。\n奔流聒地响，平野到天荒。\n吴会书难达，燕台路正长。\n男儿少为客，不辨是他乡。"},
{"title": "渡河到清河作", "author": "王维", "dynasty": "唐代", "content": "泛舟大河里，积水穷天涯。\n天波忽开拆，郡邑千万家。\n行复见城市，宛然有桑麻。\n回瞻旧乡国，渺漫连云霞。"},
{"title": "后赤壁赋", "author": "苏轼", "dynasty": "宋代", "content": "是岁十月之望，步自雪堂，将归于临皋。\n二客从予过黄泥之坂。\n霜露既降，木叶尽脱，人影在地，仰见明月，顾而乐之，行歌相答。\n　　已而叹曰：“有客无酒，有酒无肴，月白风清，如此良夜何！”客曰：“今者薄暮，举网得鱼，巨口细鳞，状如松江之鲈。\n顾安所得酒乎？”归而谋诸妇。\n妇曰：“我有斗酒，藏之久矣，以待子不时之需。\n”　　于是携酒与鱼，复游于赤壁之下。\n江流有声，断岸千尺；山高月小，水落石出。\n曾日月之几何，而江山不可复识矣。\n予乃摄衣而上，履巉岩，披蒙茸，踞虎豹，登虬龙，攀栖鹘之危巢，俯冯夷之幽宫。\n盖二客不能从焉。\n划然长啸，草木震动，山鸣谷应，风起水涌。\n予亦悄然而悲，肃然而恐，凛乎其不可留也。\n反而登舟，放乎中流，听其所止而休焉。\n时夜将半，四顾寂寥。\n适有孤鹤，横江东来。\n翅如车轮，玄裳缟衣，戛然长鸣，掠予舟而西也。\n　　须臾客去，予亦就睡。\n梦一道士，羽衣翩跹，过临皋之下，揖予而言曰：“赤壁之游乐乎？”问其姓名，俯而不答。\n“呜呼！噫嘻！我知之矣。\n畴昔之夜，飞鸣而过我者，非子也邪？”道士顾笑，予亦惊寤。\n开户视之，不见其处。"},
{"title": "望庐山瀑布水二首", "author": "李白", "dynasty": "唐代", "content": "西登香炉峰，南见瀑布水。\n挂流三百丈，喷壑数十里。\n欻如飞电来，隐若白虹起。\n初惊河汉落，半洒云天里。\n仰观势转雄，壮哉造化功。\n海风吹不断，江月照还空。\n空中乱潈射，左右洗青壁。\n飞珠散轻霞，流沫沸穹石。\n而我乐名山，对之心益闲。\n无论漱琼液，还得洗尘颜。\n且谐宿所好，永愿辞人间。\n日照香炉生紫烟，遥看瀑布挂前川。\n飞流直下三千尺，疑是银河落九天。"},
{"title": "黄河", "author": "罗隐", "dynasty": "唐代", "content": "莫把阿胶向此倾，此中天意固难明。\n解通银汉应须曲，才出昆仑便不清。\n高祖誓功衣带小，仙人占斗客槎轻。\n三千年后知谁在？何必劳君报太平！"},
{"title": "十月之交", "author": "佚名", "dynasty": "先秦", "content": "十月之交，朔月辛卯。\n日有食之，亦孔之丑。\n彼月而微，此日而微；今此下民，亦孔之哀。\n日月告凶，不用其行。\n四国无政，不用其良。\n彼月而食，则维其常；此日而食，于何不臧。\n烨烨震电，不宁不令。\n百川沸腾，山冢崒崩。\n高岸为谷，深谷为陵。\n哀今之人，胡憯莫惩？皇父卿士，番维司徒。\n家伯维宰，仲允膳夫。\n棸子内史，蹶维趣马。\n楀维师氏，醘妻煽方处。\n抑此皇父，岂曰不时？胡为我作，不即我谋？彻我墙屋，田卒污莱。\n曰予不戕，礼则然矣。\n皇父孔圣，作都于向。\n择三有事，亶侯多藏。\n不慭遗一老，俾守我王。\n择有车马，以居徂向。\n黾勉从事，不敢告劳。\n无罪无辜，谗口嚣嚣。\n下民之孽，匪降自天。\n噂沓背憎，职竞由人。\n悠悠我里，亦孔之痗。\n四方有羡，我独居忧。\n民莫不逸，我独不敢休。\n天命不彻，我不敢效我友自逸。"},
{"title": "山中", "author": "王勃", "dynasty": "唐代", "content": "长江悲已滞，万里念将归。\n况属高风晚，山山黄叶飞。"},
{"title": "水调歌头·赋三门津", "author": "元好问", "dynasty": "金朝", "content": "黄河九天上，人鬼瞰重关。\n长风怒卷高浪，飞洒日光寒。\n峻似吕梁千仞，壮似钱塘八月，直下洗尘寰。\n万象入横溃，依旧一峰闲。\n仰危巢，双鹄过，杳难攀。\n人间此险何用，万古袐神奸。\n不用燃犀下照，未必佽飞强射，有力障狂澜。\n唤取骑鲸客，挝鼓过银山。"},
{"title": "水龙吟·过黄河", "author": "许有壬", "dynasty": "元代", "content": "浊波浩浩东倾，今来古往无终极。\n经天亘地，滔滔流出，昆仑东北。\n神浪狂飙，奔腾触裂，轰雷沃日。\n看中原形胜，千年王气。\n雄壮势、隆今昔。\n鼓茫茫万里，棹歌声、响凝空碧。\n壮游汗漫，山川绵邈，飘飘吟迹。\n我欲乘槎，直穷银汉，问津深入。\n唤君平一笑，谁夸汉客，取支机石。"},
{"title": "送桂州严大夫同用南字", "author": "韩愈", "dynasty": "唐代", "content": "苍苍森八桂，兹地在湘南。\n江作青罗带，山如碧玉篸。\n户多输翠羽，家自种黄甘。\n远胜登仙去，飞鸾不假骖。"},
{"title": "浣溪沙·花渐凋疏不耐风", "author": "孙光宪", "dynasty": "五代", "content": "花渐凋疏不耐风，画帘垂地晚重工，堕阶萦藓舞愁红。\n腻粉半沾金靥子，残香犹暖绣熏笼，蕙心无处与人同。"},
{"title": "渡黄河", "author": "范云", "dynasty": "南北朝", "content": "河流迅且浊，汤汤不可陵。\n桧楫难为榜，松舟才自胜。\n空庭偃旧木，荒畴余故塍。\n不睹行人迹，但见狐兔兴。\n寄言河上老，此水何当澄。"},
{"title": "谒金门·花满院", "author": "陈克", "dynasty": "宋代", "content": "花满院。\n飞去飞来双燕。\n红雨入帘寒不卷。\n晓屏山六扇。\n翠袖玉笙凄断。\n脉脉两蛾愁浅。\n消息不知郎近远。\n一春长梦见。"},
{"title": "画堂春·雨中杏花", "author": "陈子龙", "dynasty": "明代", "content": "轻阴池馆水平桥，一番弄雨花梢。\n微寒著处不胜娇，此际魂销。\n忆昔青门堤外，粉香零乱朝朝。\n玉颜寂寞淡红飘，无那今宵"},
{"title": "永遇乐·舟中感旧", "author": "徐灿", "dynasty": "清代", "content": "无恙桃花，依然燕子，春景多别。\n前度刘郎，重来江令，往事何堪说。\n逝水残阳，龙归剑杳，多少英雄泪血。\n千古恨、河山如许，豪华一瞬抛撇。\n白玉楼前，黄金台畔，夜夜只留明月。\n休笑垂杨，而今金尽，秾李还消歇。\n世事流云，人生飞絮，都付断猿悲咽。\n西山在、愁容惨黛，如共人凄切。"},
{"title": "婆罗门引·暮霞照水", "author": "赵昂", "dynasty": "宋代", "content": "暮霞照水，水边无数木芙蓉。\n晓来露湿轻红。\n十里锦丝步障，日转影重重。\n向楚天空迥，人立西风。\n夕阳道中。\n叹秋色、与愁浓。\n寂寞三千粉黛，临鉴妆慵。\n施朱太赤，空惆怅、教妾若为容。\n花易老、烟水无穷。"},
{"title": "送友人寻越中山水", "author": "李白", "dynasty": "唐代", "content": "闻道稽山去，偏宜谢客才。\n千岩泉洒落，万壑树萦回。\n东海横秦望，西陵绕越台。\n湖清霜镜晓，涛白雪山来。\n八月枚乘笔，三吴张翰杯。\n此中多逸兴，早晚向天台。"},
{"title": "六州歌头·东风著意", "author": "韩元吉", "dynasty": "宋代", "content": "东风著意，先上小桃枝。\n红粉腻，娇如醉，倚朱扉。\n记年时，隐映新妆面，临水岸，春将半，云日暖，斜桥转，夹城西。\n草软莎平，跋马垂杨渡，玉勒争嘶。\n认娥眉凝笑，脸薄拂燕脂。\n绣户曾窥，恨依依。\n共携手处，香如雾，红随步，怨春迟。\n消瘦损，凭谁问？只花知，泪空垂。\n旧日堂前燕，和烟雨，又双飞。\n人自老，春长好，梦佳期。\n前度刘郎，几许风流地，花也应悲。\n但茫茫暮霭，目断武陵溪，往事难追。"},
{"title": "相见欢·花前顾影粼", "author": "毛奇龄", "dynasty": "清代", "content": "花前顾影粼粼。\n水中人。\n水面残花片片绕人身。\n私自整，红斜领，茜儿巾。\n却讶领间巾里刺花新。"},
{"title": "万里瞿塘月", "author": "杜甫", "dynasty": "唐代", "content": "万里瞿唐月，春来六上弦。\n时时开暗室，故故满青天。\n爽合风襟静，高当泪脸悬。\n南飞有乌鹊，夜久落江边。"},
{"title": "蝶恋花·和漱玉词", "author": "王士祯", "dynasty": "清代", "content": "凉夜沉沉花漏冻，欹枕无眠，渐觉荒鸡动。\n此际闲愁郎不共，月移窗罅春寒重。\n忆共锦衾无半缝，郎似桐花，妾似桐花凤。\n往事迢迢徒入梦，银筝断续连珠弄。"},
{"title": "冬青花", "author": "林景熙", "dynasty": "宋代", "content": "冬青花，花时一日肠九折。\n隔江风雨晴影空，五月深山护微雪。\n石根云气龙所藏，寻常蝼蚁不敢穴。\n移来此种非人间，曾识万年觞底月。\n蜀魂飞绕百鸟臣，夜半一声山竹裂。"},
{"title": "月", "author": "李商隐", "dynasty": "唐代", "content": "池上与桥边，难忘复可怜。\n帘开最明夜，簟卷已凉天。\n流处水花急，吐时云叶鲜。\n姮娥无粉黛，只是逞婵娟。"},
{"title": "中秋对月", "author": "曹松", "dynasty": "唐代", "content": "无云世界秋三五，共看蟾盘上海涯。\n直到天头天尽处，不曾私照一人家。"},
{"title": "月三首", "author": "杜甫", "dynasty": "唐代", "content": "断续巫山雨，天河此夜新。\n若无青嶂月，愁杀白头人。\n魍魉移深树，虾蟆动半轮。\n故园当北斗，直指照西秦。\n并照巫山出，新窥楚水清。\n羁栖愁里见，二十四回明。\n必验升沉体，如知进退情。\n不违银汉落，亦伴玉绳横。\n万里瞿塘峡，春来六上弦。\n时时开暗室，故故满青天。\n爽合风襟静，高当泪脸悬。\n南飞有乌鹊，夜久落江边。"},
{"title": "元夕无月", "author": "丘逢甲", "dynasty": "清代", "content": "满城灯市荡春烟，宝月沉沉隔海天。\n看到六鳌仙有泪，神山沦没已三年！三年此夕月无光，明月多应在故乡。\n欲向海天寻月去，五更飞梦渡鲲洋。"},
{"title": "拜新月", "author": "李端", "dynasty": "唐代", "content": "开帘见新月，便即下阶拜。\n细语人不闻，北风吹裙带。"},
{"title": "绝句", "author": "贾岛", "dynasty": "唐代", "content": "海底有明月，圆于天上轮。\n得之一寸光，可买千里春。"},
{"title": "苏台览古", "author": "李白", "dynasty": "唐代", "content": "旧苑荒台杨柳新，菱歌清唱不胜春。\n只今惟有西江月，曾照吴王宫里人。"},
{"title": "八月十五夜月二首", "author": "杜甫", "dynasty": "唐代", "content": "满月飞明镜，归心折大刀。\n转蓬行地远，攀桂仰天高。\n水路疑霜雪，林栖见羽毛。\n此时瞻白兔，直欲数秋毫。\n稍下巫山峡，犹衔白帝城。\n气沈全浦暗，轮仄半楼明。\n刁斗皆催晓，蟾蜍且自倾。\n张弓倚残魄，不独汉家营。"},
{"title": "八月十五夜玩月", "author": "栖白", "dynasty": "唐代", "content": "寻常三五夜，不是不婵娟。\n及至中秋满，还胜别夜圆。\n清光凝有露，皓魄爽无烟。\n自古人皆望，年来又一年。"},
{"title": "峨眉山月歌送蜀僧晏入中京", "author": "李白", "dynasty": "唐代", "content": "我在巴东三峡时，西看明月忆峨眉。\n月出峨眉照沧海，与人万里长相随。\n黄鹤楼前月华白，此中忽见峨眉客。\n峨眉山月还送君，风吹西到长安陌。\n长安大道横九天，峨眉山月照秦川。\n黄金狮子乘高座，白玉麈尾谈重玄。\n我似浮云殢吴越，君逢圣主游丹阙。\n一振高名满帝都，归时还弄峨眉月。"},
{"title": "月赋", "author": "谢庄", "dynasty": "南北朝", "content": "陈王初丧应、刘，端忧多暇。\n绿苔生阁，芳尘凝榭。\n悄焉疚怀，不怡中夜。\n　　乃清兰路，肃桂苑，腾吹寒山，弭盖秋阪。\n临浚壑而怨遥，登崇岫而伤远。\n于时斜汉左界，北陆南躔，白露暖空，素月流天。\n沈吟齐章，殷勤陈篇，抽毫进牍，以命仲宣。\n　　仲宣跪而称曰：臣东鄙幽介，长自丘樊。\n昧道懵学，孤奉明恩。\n臣闻沈潜既义，高明既经，日以阳德，月以阴灵。\n擅扶光于东沼，嗣若英于西冥。\n引玄兔于帝台，集素娥于后庭。\n朒脁警阙，朏魄示冲，顺辰通烛，从星泽风。\n增华台室，扬采轩宫。\n委照而吴业昌，沦精而汉道融。\n　　若夫气霁地表，云敛天末，洞庭始波，木叶微脱。\n菊散芳于山椒，雁流哀于江濑。\n升清质之悠悠，降澄辉之蔼蔼。\n列宿掩缛，长河韬映，柔祇雪凝，圆灵水镜。\n连观霜缟，周除冰净。\n君王乃厌晨欢，乐宵宴，收妙舞，弛清县。\n去烛房，即月殿，芳酒登，鸣琴荐。\n　　若乃凉夜自凄，风篁成韵，亲懿莫从，羇孤递进。\n聆皋禽之夕闻，听朔管之秋引。\n于是弦桐练响，音容选和，徘徊房露，惆怅阳阿。\n声林虚籁，沦池灭波，情纡轸其何托，愬皓月而长歌。\n歌曰：　　美人迈兮音尘阙，隔千里兮共明月。\n　　临风叹兮将焉歇，川路长兮不可越。\n　　歌响未终，余景就毕，满堂变容，回遑如失。\n又称歌曰：　　月既没兮露欲晞，岁方晏兮无与归。\n　　佳期可以还，微霜沾人衣。\n　　陈王曰：善。\n乃命执事，献寿羞璧，敬佩玉音，复之无斁。"},
{"title": "菩萨蛮·山亭水榭秋方半", "author": "朱淑真", "dynasty": "宋代", "content": "山亭水榭秋方半，凤帏寂寞无人伴。\n愁闷一番新，双蛾只旧颦。\n起来临绣户，时有疏萤度。\n多谢月相怜，今宵不忍圆。"},
{"title": "菩萨蛮·湿云不动溪桥冷", "author": "苏轼", "dynasty": "宋代", "content": "湿云不动溪桥冷。\n嫩寒初透东风影。\n桥下水声长。\n一枝和月香。\n人怜花似旧。\n花比人应瘦。\n莫凭小栏干。\n夜深花正寒。"},
{"title": "岭梅", "author": "张道洽", "dynasty": "宋代", "content": "到处皆诗境，随时有物华。\n应酬都不暇，一岭是梅花。"},
{"title": "鹧鸪天·却月凌风度雪清", "author": "孔榘", "dynasty": "宋代", "content": "却月凌风度雪清。\n何郎高咏照花明。\n一枝弄碧传幽信，半额涂黄拾晚荣。\n春思淡，暗香轻。\n江南雨冷若为情。\n犹胜远隔潇湘水，忽到窗前梦不成。"},
{"title": "折桂令·中秋", "author": "张养浩", "dynasty": "元代", "content": "一轮飞镜谁磨？照彻乾坤，印透山河。\n玉露泠泠，洗秋空银汉无波，比常夜清光更多，尽无碍桂影婆娑。\n老子高歌，为问嫦娥，良夜恹恹，不醉如何？"},
{"title": "看梅绝句", "author": "陆游", "dynasty": "宋代", "content": "老子舞时不须拍，梅花乱插乌巾香。\n樽前作剧莫相笑，我死诸君思此狂。"},
{"title": "水调歌头·细数十年事", "author": "范成大", "dynasty": "宋代", "content": "细数十年事，十处过中秋。\n今年新梦，忽到黄鹤旧山头。\n老子个中不浅，此会天教重见，今古一南楼。\n星汉淡无色，玉镜独空浮。\n敛秦烟，收楚雾，熨江流。\n关河离合，南北依旧照清愁。\n想见姮娥冷眼，应笑归来霜鬓，空敝黑貂裘。\n酾酒问蟾兔，肯去伴沧洲？"},
{"title": "菩萨蛮·越梅半拆轻寒里", "author": "和凝", "dynasty": "五代", "content": "越梅半拆轻寒里，冰清淡薄笼蓝水。\n暖觉杏梢红，游丝狂惹风。\n闲阶莎径碧，远梦犹堪惜。\n离恨又迎春，相思难重陈。"},
{"title": "月上海棠·斜阳废苑朱门闭", "author": "陆游", "dynasty": "宋代", "content": "成都城南有蜀王旧苑，尤多梅，皆二百余年古木。\n斜阳废苑朱门闭，吊兴亡、遗恨泪痕里。\n淡淡宫梅，也依然、点酥剪水。\n凝愁处，似忆宣华旧事。\n行人别有凄凉意，折幽香、谁与寄千里。\n伫立江皋，杳难逢、陇头归骑。\n音尘远，楚天危楼独倚。"},
{"title": "玄墓看梅", "author": "德元", "dynasty": "清代", "content": "谢却兰桡信杖藜，千峰盘磴入花畦。\n晴云度影迷三径，暗水流香冷一溪。\n僧寺多藏深树里，人家半在夕阳西。\n登临更上朝元阁，满壁苔痕没旧题。"},
{"title": "落梅", "author": "刘克庄", "dynasty": "宋代", "content": "一片能教一断肠，可堪平砌更堆墙？飘如迁客来过岭，坠似骚人去赴湘。\n乱点莓苔多莫数，偶粘衣袖久犹香。\n东风谬掌花权柄，却忌孤高不主张。"},
{"title": "古梅二首", "author": "萧德藻", "dynasty": "宋代", "content": "湘妃危立冻蛟脊，海月冷挂珊瑚枝。\n丑怪惊人能妩媚，断魂只有晓寒知。\n百千年藓著枯树，三两点春供老枝。\n绝壁笛声那得到，只愁斜日冻蜂知。"},
{"title": "阮郎归·客中见梅", "author": "赵长卿", "dynasty": "宋代", "content": "年年为客遍天涯。\n梦迟归路赊。\n无端星月浸窗纱。\n一枝寒影斜。\n肠未断，鬓先华。\n新来瘦转加。\n角声吹彻小梅花。\n夜长人忆家。"},
{"title": "题梵隐院方丈梅", "author": "晏敦复", "dynasty": "宋代", "content": "亚槛倾檐一古梅，几番有意唤春回。\n吹香自许仙人下，照影还容高士来。\n月射寒光侵涧户，风摇翠色锁阶苔。\n游蜂野蝶休相顾，本性由来不染埃。"},
{"title": "王元章倒枝梅画", "author": "徐渭", "dynasty": "明代", "content": "皓态孤芳压俗姿，不堪复写拂云枝。\n从来万事嫌高格，莫怪梅花着地垂。"},
{"title": "十样花·陌上风光浓处", "author": "李弥逊", "dynasty": "宋代", "content": "陌上风光浓处。\n第一寒梅先吐。\n待得春来也，香消减，态凝伫。\n百花休漫妒。"},
{"title": "闻虫", "author": "白居易", "dynasty": "唐代", "content": "暗虫唧唧夜绵绵，况是秋阴欲雨天。\n犹恐愁人暂得睡，声声移近卧床前。"},
{"title": "法曲献仙音·聚景亭梅次草窗韵", "author": "王沂孙", "dynasty": "宋代", "content": "层绿峨峨，纤琼皎皎，倒压波痕清浅。\n过眼年华，动人幽意，相逢几番春换。\n记唤酒寻芳处，盈盈褪妆晚。\n已销黯。\n况凄凉、近来离思，应忘却、明月夜深归辇。\n荏苒一枝春，恨东风、人似天远。\n纵有残花，洒征衣、铅泪都满。\n但殷勤折取，自遣一襟幽怨。"},
{"title": "秋夜", "author": "谢朓", "dynasty": "南北朝", "content": "秋夜促织鸣，南邻捣衣急。\n思君隔九重，夜夜空伫立。\n北窓轻幔垂，西户月光入。\n何知白露下，坐视阶前湿。\n谁能长分居，秋尽冬复及。"},
{"title": "玉楼春·去时梅萼初凝粉", "author": "欧阳修", "dynasty": "宋代", "content": "去时梅萼初凝粉。\n不觉小桃风力损。\n梨花最晚又凋零，何事归期无定准。\n阑干倚遍重来凭。\n泪粉偷将红袖印。\n蜘蛛喜鹊误人多，似此无凭安足信。"},
{"title": "秋晚登楼望南江入始兴郡路", "author": "张九龄", "dynasty": "唐代", "content": "潦收沙衍出，霜降天宇晶。\n伏槛一长眺，津途多远情。\n思来江山外，望尽烟云生。\n滔滔不自辨，役役且何成。\n我来飒衰鬓，孰云飘华缨。\n枥马苦踡跼，笼禽念遐征。\n岁阴向晼晚，日夕空屏营。\n物生贵得性，身累由近名。\n内顾觉今是，追叹何时平。"},
{"title": "题画梅", "author": "李方膺", "dynasty": "清代", "content": "挥毫落纸墨痕新，几点梅花最可人。\n愿借天风吹得远，家家门巷尽成春。"},
{"title": "诉衷情·凭觞静忆去年秋", "author": "晏几道", "dynasty": "宋代", "content": "凭觞静忆去年秋，桐落故溪头。\n诗成自写红叶，和恨寄东流。\n人脉脉，水悠悠。\n几多愁。\n雁书不到，蝶梦无凭，漫倚高楼。"},
{"title": "秋柳四首·其二", "author": "王士祯", "dynasty": "清代", "content": "娟娟凉露欲为霜，万缕千条拂玉塘。\n浦里青荷中妇镜，江干黄竹女儿箱。\n空怜板渚隋堤水，不见琅琊大道王。\n若过洛阳风景地，含情重问永丰坊。"},
{"title": "秋寄从兄贾岛", "author": "无可", "dynasty": "唐代", "content": "螟虫喧暮色，默思坐西林。\n听雨寒更彻，开门落叶深。\n昔因京邑病，并起洞庭心。\n亦是吾兄事，迟回共至今。"},
{"title": "促织", "author": "杜甫", "dynasty": "唐代", "content": "促织甚微细，哀音何动人。\n草根吟不稳，床下夜相亲。\n久客得无泪，放妻难及晨。\n悲丝与急管，感激异天真。"},
{"title": "初秋夜坐赠吴武陵", "author": "柳宗元", "dynasty": "唐代", "content": "稍稍雨侵竹，翻翻鹊惊丛。\n美人隔湘浦，一夕生秋风。\n积雾杳难极，沧波浩无穷。\n相思岂云远，即席莫与同。\n若人抱奇音，朱弦縆枯桐。\n清商激西颢，泛滟凌长空。\n自得本无作，天成谅非功。\n希声閟大朴，聋俗何由聪。"},
{"title": "秋日诗", "author": "孙绰", "dynasty": "魏晋", "content": "萧瑟仲秋月，飂戾风云高。\n山居感时变，远客兴长谣。\n疏林积凉风，虚岫结凝霄。\n湛露洒庭林，密叶辞荣条。\n抚菌悲先落，攀松羡后凋。\n垂纶在林野，交情远市朝。\n淡然古怀心，濠上岂伊遥。"},
{"title": "清平乐·秋光烛地", "author": "陈师道", "dynasty": "宋代", "content": "秋光烛地。\n帘幕生秋意。\n露叶翻风惊鹊坠。\n暗落青林红子。\n微行声断长廊。\n熏炉衾换生香。\n灭烛却延明月，揽衣先怯微凉。"},
{"title": "青玉案·征鸿过尽秋容谢", "author": "石孝友", "dynasty": "宋代", "content": "征鸿过尽秋容谢。\n卷离恨、还东下。\n剪剪霜风落平野。\n溪山掩映，水烟摇曳，几簇渔樵舍。\n芙蓉城里人如画。\n春伴春游夜转夜。\n别后知他如何也。\n心随云乱，眼随天断，泪逐长江泻。"},
{"title": "青玉案·与朱景参会北岭", "author": "陆游", "dynasty": "宋代", "content": "西风挟雨声翻浪。\n恰洗尽、黄茅瘴。\n老惯人间齐得丧。\n千岩高卧，五湖归棹，替却凌烟像。\n故人小驻平戎帐，白羽腰间气何壮。\n我老渔樵君将相。\n小槽红酒，晚香丹荔，记取蛮江上。"},
{"title": "醉蓬莱·渐亭皋叶下", "author": "柳永", "dynasty": "宋代", "content": "渐亭皋叶下，陇首云飞，素秋新霁。\n华阙中天，锁葱葱佳气。\n嫩菊黄深，拒霜红浅，近宝阶香砌。\n玉宇无尘，金茎有露，碧天如水。\n正值升平，万几多暇，夜色澄鲜，漏声迢递。\n南极星中，有老人呈瑞。\n此际宸游，凤辇何处，度管弦清脆。\n太液波翻，披香帘卷，月明风细。"},
{"title": "秋浦感主人归燕寄内", "author": "李白", "dynasty": "唐代", "content": "霜凋楚关木，始知杀气严。\n寥寥金天廓，婉婉绿红潜。\n胡燕别主人，双双语前檐。\n三飞四回顾，欲去复相瞻。\n岂不恋华屋，终然谢珠帘。\n我不及此鸟，远行岁已淹。\n寄书道中叹，泪下不能缄。"},
{"title": "清平乐·孤花片叶", "author": "纳兰性德", "dynasty": "清代", "content": "孤花片叶，断送清秋节。\n寂寂绣屏香篆灭，暗里朱颜消歇。\n谁怜散髻吹笙，天涯芳草关情。\n懊恼隔帘幽梦，半床花月纵横。"},
{"title": "生查子·秋来愁更深", "author": "杨无咎", "dynasty": "宋代", "content": "秋来愁更深，黛拂双蛾浅。\n翠袖怯春寒，修竹萧萧晚。\n此意有谁知，恨与孤鸿远。\n小立背西风，又是重门掩。"},
{"title": "青玉案·江南秋色垂垂暮", "author": "王国维", "dynasty": "近现代", "content": "江南秋色垂垂暮，算幽事，浑无数。\n日日沧浪亭畔路。\n西风林下，夕阳水际，独自寻诗去。\n可怜愁与闲俱赴。\n待把尘劳截愁住。\n灯影幢幢天欲曙。\n闲中心事，忙中情味，并入西楼雨。"},
{"title": "四园竹·浮云护月", "author": "周邦彦", "dynasty": "宋代", "content": "浮云护月，未放满朱扉。\n鼠摇暗壁，萤度破窗，偷入书帏。\n秋意浓，闲伫立，庭柯影里。\n好风襟袖先知。\n夜何其。\n江南路绕重山，心知漫与前期。\n奈向灯前堕泪，肠断萧娘，旧日书辞犹在纸。\n雁信绝，清宵梦又稀。"},
{"title": "清平乐·秋词", "author": "苏轼", "dynasty": "宋代", "content": "清淮浊汴。\n更在江西岸。\n红旆到时黄叶乱。\n霜入梁王故苑。\n秋原何处携壶。\n停骖访古踟蹰。\n双庙遗风尚在，漆园傲吏应无。"},
{"title": "菩萨蛮·回廊远砌生秋草", "author": "冯延巳", "dynasty": "五代", "content": "回廊远砌生秋草，梦魂千里青门道。\n鹦鹉怨长更，碧笼金锁横。\n罗帏中夜起，霜月清如水。\n玉露不成圆，宝筝悲断弦。"},
{"title": "江上秋怀", "author": "李白", "dynasty": "唐代", "content": "餐霞卧旧壑，散发谢远游。\n山蝉号枯桑，始复知天秋。\n朔雁别海裔，越燕辞江楼。\n飒飒风卷沙，茫茫雾萦洲。\n黄云结暮色，白水扬寒流。\n恻怆心自悲，潺湲泪难收。\n蘅兰方萧瑟，长叹令人愁。"},
{"title": "沉醉东风·山对面蓝堆翠岫", "author": "赵善庆", "dynasty": "元代", "content": "山对面蓝堆翠岫，草齐腰绿染沙洲。\n傲霜橘柚青，濯雨蒹葭秀，隔沧波隐隐江楼。\n点破潇湘万顷秋，是几叶儿传黄败柳。"},
{"title": "秋日行村路", "author": "乐雷发", "dynasty": "宋代", "content": "儿童篱落带斜阳，豆荚姜芽社肉香。\n一路稻花谁是主，红蜻蛉伴绿螳螂。"},
{"title": "点绛唇·庚午重九再用前韵", "author": "苏轼", "dynasty": "宋代", "content": "不用悲秋，今年身健还高宴。\n江村海甸。\n总作空花观。\n尚想横汾，兰菊纷相半。\n楼船远。\n白雪飞乱。\n空有年年雁。"},
{"title": "诉衷情·秋情", "author": "吴文英", "dynasty": "宋代", "content": "片云载雨过江鸥。\n水色澹汀洲。\n小莲玉惨红怨，翠被又经秋。\n凉意思，到南楼。\n小帘钩。\n半窗灯晕，几叶芭蕉，客梦床头。"},
{"title": "长相思·铁瓮城高", "author": "秦观", "dynasty": "宋代", "content": "铁瓮城高，蒜山渡阔，干云十二层楼。\n开尊待月，掩箔披风，依然灯火扬州。\n绮陌南头，记歌名宛转，乡号温柔。\n曲槛俯清流。\n想花阴，谁系兰舟？念凄绝秦弦，感深荆赋，相望几许凝愁。\n勤勤裁尺素，奈双鱼难渡瓜洲。\n晓鉴堪羞，潘鬓点、吴霜渐稠。\n幸于飞、鸳鸯未老，不应同是悲秋。"},
{"title": "齐安郡晚秋", "author": "杜牧", "dynasty": "唐代", "content": "柳岸风来影渐疏，使君家似野人居。\n云容水态还堪赏，啸志歌怀亦自如。\n雨暗残灯棋散后，酒醒孤枕雁来初。\n可怜赤壁争雄渡，唯有蓑翁坐钓鱼。"},
{"title": "重叠金·壬寅立秋", "author": "黄升", "dynasty": "宋代", "content": "西风半夜惊罗扇。\n蛩声入梦传幽怨。\n碧藕试初凉。\n露痕啼粉香。\n清冰凝簟竹。\n不许双鸳宿。\n又是五更钟。\n鸦啼金井桐。"},
{"title": "秋夜宴临津郑明府宅", "author": "杜审言", "dynasty": "唐代", "content": "行止皆无地，招寻独有君。\n酒中堪累月，身外即浮云。\n露白宵钟彻，风清晓漏闻。\n坐携余兴往，还似未离群。"},
{"title": "小重山·秋到长门秋草黄", "author": "薛昭蕴", "dynasty": "唐代", "content": "秋到长门秋草黄。\n画梁双燕去，出宫墙。\n玉箫无复理霓裳。\n金蝉坠，鸾镜掩休妆。\n忆昔在昭阳。\n舞衣红绶带，绣鸳鸯。\n至今犹惹御炉香。\n魂梦断，愁听漏更长。"},
{"title": "菩萨蛮·庭叶翻翻秋向晚", "author": "张孝祥", "dynasty": "宋代", "content": "庭叶翻翻秋向晚。\n凉砧敲月催金剪。\n楼上已清寒。\n不堪频倚栏。\n邻翁开社瓮。\n唤客情应重。\n不醉且无归。\n醉时归路迷。"},
{"title": "秋夜月中登天坛", "author": "姚合", "dynasty": "唐代", "content": "秋蟾流异彩，斋洁上坛行。\n天近星辰大，山深世界清。\n仙飙石上起，海日夜中明。\n何计长来此，闲眠过一生。"},
{"title": "西桥柳色", "author": "许德溥", "dynasty": "明代", "content": "渠畔龙宫枕大堤，春风夹岸柳梢齐。\n羊肠白道穿云出，雁齿红桥亚水低。\n沽酒清阴时系马，招凉短槛几留题。\n更添蜡屐游山兴，为问平湖西复西。"},
{"title": "昭君怨·暮雨丝丝吹湿", "author": "纳兰性德", "dynasty": "清代", "content": "暮雨丝丝吹湿，倦柳愁荷风急。\n瘦骨不禁秋，总成愁。\n别有心情怎说，未是诉愁时节，谯鼓已三更，梦须成。"},
{"title": "解连环·秋情", "author": "吴文英", "dynasty": "宋代", "content": "暮檐凉薄。\n疑清风动竹，故人来邈。\n渐夜久、闲引流萤，弄微照素怀，暗呈纤白。\n梦远双成，凤笙杳、玉绳西落。\n掩綀帷倦入，又惹旧愁，汗香阑角。\n银瓶恨沉断索。\n叹梧桐未秋，露井先觉。\n抱素影、明月空闲，早尘损丹青，楚山依约。\n翠冷红衰，怕惊起、西池鱼跃。\n记湘娥、绛绡暗解，褪花坠萼。"},
{"title": "华清宫前柳", "author": "王建", "dynasty": "唐代", "content": "杨柳宫前忽地春，在先惊动探春人。\n晓来唯欠骊山雨，洗却枝头绿上尘。"},
{"title": "柳含烟·御沟柳", "author": "毛文锡", "dynasty": "五代", "content": "御沟柳，占春多，半出宫墙婀娜。\n有时倒影蘸轻罗，麴尘波。\n昨日金銮巡上苑，风亚舞腰纤软。\n栽培得地近皇宫，瑞烟浓。"},
{"title": "柳含烟·章台柳", "author": "毛文锡", "dynasty": "五代", "content": "章台柳，近垂旒，低拂往来冠盖。\n朦胧春色满皇州，瑞烟浮。\n直与路边江畔别，免被离人攀折。\n最怜京兆画蛾眉，叶纤时。"},
{"title": "长相思·秋眺", "author": "朱栴", "dynasty": "明代", "content": "水悠悠，路悠悠，隐隐遥山天尽头，关河又阻修。\n古兴州，古灵州，白草黄云都是愁，劝君休倚楼。"},
{"title": "优钵罗花歌", "author": "岑参", "dynasty": "唐代", "content": "参尝读佛经，闻有优钵罗花，目所未见。\n天宝景申岁，参忝大理评事，摄监察御史，恋伊西北庭度支副使。\n自公多暇，乃刀府庭内，栽树种药，为山凿池。\n婆娑乎其间，足以寄傲。\n交河小吏有献此花者，云得之于天山之南。\n其状异于众草，势巃嵸如冠弁。\n嶷然上耸，生不傍引，攒花中折，骈叶外包，异香腾风，秀色媚景。\n因赏而叹曰，尔不生于中土，僻在遐裔，使牡丹价重，芙蓉誉高，惜哉！夫天地无私，阴阳无偏，各遂其生，自物厥性，岂以偏地而不生乎，岂以无人而不芳乎？适此花不遭小吏，终委诸山谷，亦何异怀才之士，未会明主，摈于林薮邪！因感而为歌，歌曰：白山南，赤山北。\n其间有花人不识，绿茎碧叶好颜色。\n叶六瓣，花九房。\n夜掩朝开多异香，何不生彼中国兮生西方。\n移根在庭，媚我公堂。\n耻与众草之为伍，何亭亭而独芳。\n何不为人之所赏兮，深山穷谷委严霜。\n吾窃悲阳关道路长，曾不得献于君王。"},
{"title": "秋怀十五首", "author": "孟郊", "dynasty": "唐代", "content": "孤骨夜难卧，吟虫相唧唧。\n老泣无涕洟，秋露为滴沥。\n去壮暂如剪，来衰纷似织。\n触绪无新心，丛悲有馀忆。\n讵忍逐南帆，江山践往昔。\n秋月颜色冰，老客志气单。\n冷露滴梦破，峭风梳骨寒。\n席上印病文，肠中转愁盘。\n疑怀无所凭，虚听多无端。\n棓桐枯峥嵘，声响如哀弹。\n一尺月透户，仡栗如剑飞。\n老骨坐亦惊，病力所尚微。\n虫苦贪夜色，鸟危巢焚辉。\n孀娥理故丝，弧哭抽馀噫。\n浮年不可追，衰步多夕归。\n秋至老更贫，破屋无门扉。\n一片月落床，四壁风入衣。\n疏梦不复远，弱心良易归。\n商葩将去绿，缭绕争馀辉。\n野步踏事少，病谋向物违。\n幽幽草根虫，生意与我微。\n竹风相戛语，幽闺暗中闻。\n鬼神满衰听，恍愡难自分。\n商叶堕干雨，秋衣卧单云。\n病骨可剸物，酸呻亦成文。\n瘦攒如此枯，壮落随西曛。\n袅袅一线命，徒言系絪缊。\n老骨惧秋月，秋月刀剑棱。\n纤威不可干，冷魂坐自凝。\n羁雌巢空镜，仙飙荡浮冰。\n惊步恐自翻，病大不敢凌。\n单床寤皎皎，瘦卧心兢兢。\n洗河不见水，透浊为清澄。\n诗壮昔空说，诗衰今何凭。\n老病多异虑，朝夕非一心。\n商虫哭衰运，繁响不可寻。\n秋草瘦如发，贞芳缀疏金。\n晚鲜讵几时，驰景还易阴。\n弱习徒自耻，暮知欲何任。\n露才一见馋，潜智早已深。\n防深不防露，此意古所箴。\n岁暮景气干，秋风兵甲声。\n织织劳无衣，喓喓徒自鸣。\n商声耸中夜，蹇支废前行。\n青发如秋园，一剪不复生。\n少年如饿花，瞥见不复明。\n君子山岳定，小人丝毫争。\n多争多无寿，天道戒其盈。\n冷露多瘁索，枯风饶吹嘘。\n秋深月清苦。\n虫老声粗疏。\n赪珠枝累累，芳金蔓舒舒。\n草木亦趣时，寒荣似春馀。\n自悲零落生，与我心何如。\n老人朝夕异，生死每日中。\n坐随一啜安，卧与万景空。\n视短不到门，听涩讵逐风。\n还如刻削形，免有纤悉聪。\n浪浪谢初始，皎皎幸归终。\n孤隔文章友，亲密蒿莱翁。\n岁绿闵似黄，秋节迸已穷。\n四时既相迫，万虑自然丛。\n南逸浩淼际，北贫硗确中。\n曩怀沉遥江，衰思结秋嵩。\n锄食难满腹，叶衣多丑躬。\n尘缕不自整，古吟将谁通。\n幽竹啸鬼神，楚铁生虬龙。\n志生多异感，运郁由邪衷。\n常思书破衣，至死教初重。\n习乐莫习声，习声多顽聋。\n明明胸中言，愿写为高崇。\n幽苦日日甚，老力步步微。\n常恐暂下床，至门不复归。\n饥者重一食，寒者重一衣。\n泛广岂无涘，姿行亦有随。\n语中失次第，身外生疮痍。\n桂蠧既潜污，桂花损贞姿。\n詈言一失香，千古闻臭词。\n将死始前悔，前悔不可追。\n哀哉轻薄行，终日与驷驰。\n流运闪欲尽，枯折皆相号。\n棘枝风哭酸，桐叶霜颜高。\n老虫干铁鸣，惊兽孤玉咆。\n商气洗声瘦，晚阴驱景芳。\n集耳不可遏，噎神不可逃。\n蹇行散馀郁，幽坐谁与曹。\n抽壮无一线，剪怀盈千刀。\n清诗既名朓，金菊亦姓陶。\n收拾昔所弃，咨嗟今比毛。\n幽幽岁晏言，零落不可操。\n霜气入病骨，老人身生冰。\n衰毛暗相刺，冷痛不可胜。\n鷕鷕伸至明，强强揽所凭。\n瘦坐形欲折，晚饥心将崩。\n劝药左右愚，言语如见憎。\n耸耳噎神开，始知功用能。\n日中视馀疮，暗锁闻绳蝇。\n彼齅一何酷，此味半点凝。\n潜毒尔无猒，馀生我堪矜。\n冻飞幸不远，冬令反心惩。\n出没各有时，寒热苦相凌。\n仰谢调运翁，请命愿有征。\n黄河倒上天，众水有却来。\n人心不及水，一直去不回。\n一直亦有巧，不肯至蓬莱。\n一直不知疲，唯闻至省台。\n忍古不失古，失古志易催。\n失古剑亦折，失古琴亦哀。\n夫子失古泪，当时落漼漼。\n诗老失古心，至今寒皑皑。\n古骨无浊肉，古衣如藓苔。\n劝君勉忍古，忍古销尘埃。\n詈言不见血，杀人何纷纷。\n声如穷家犬，吠窦何訚訚。\n詈痛幽鬼哭，詈侵黄金贫。\n言词岂用多，憔悴在一闻。\n古詈舌不死，至今书云云。\n今人咏古书，善恶宜自分。\n秦火不爇舌，秦火空蓺文。\n所以詈更生，至今横絪缊。"},
{"title": "雨中花·夜行船", "author": "苏轼", "dynasty": "宋代", "content": "雨中花慢初至密州。\n以累年旱蝗。\n斋素累月。\n方春牡丹盛开。\n遂不获一赏。\n至九月。\n忽开千叶一颛。\n雨中特为置酒。\n遂作。\n今岁花时深院，尽日东风，荡扬茶烟。\n但有绿苔芳草，柳絮榆钱。\n闻道城西，长廊古寺，甲第名园。\n有国艳带酒，天香染袂，为我留连。\n清明过了，残红无处，对此泪洒尊前。\n秋向晚，一枝何事，向我依然。\n高会聊追短景，清商不暇馀妍。\n不如留取，十分春态，付与明年。"},
{"title": "官桥柳色", "author": "朱栴", "dynasty": "明代", "content": "桥北桥南千百树，绿烟金穗映清流。\n青闺娟眼窥人过，翠染柔丝带雨稠。\n没幸章台成别恨，有情灞岸管离愁。\n塞垣多少思归客，留着长条赠远游。"},
{"title": "鬲溪梅令·丙辰冬自无锡归作此寓意", "author": "姜夔", "dynasty": "宋代", "content": "好花不与殢香人。\n浪粼粼。\n又恐春风归去绿成阴。\n玉钿何处寻。\n木兰双桨梦中云。\n小横陈。\n漫向孤山山下觅盈盈。\n翠禽啼一春。"},
{"title": "西江月·再用前韵戏曹子方", "author": "苏轼", "dynasty": "宋代", "content": "怪此花枝怨泣，托君诗句名通。\n凭将草木记吴风。\n继取相如云梦。\n点笔袖沾醉墨，谤花面有惭红。\n知君却是为情秾。\n怕见此花撩动。"},
{"title": "中洲株柳", "author": "俞益谟", "dynasty": "清代", "content": "二水中分异旧时，河洲株柳少人知。\n虬枝偃盖宜仙岛，碧干撑天入凤池。\n古木有缘归净土，章台无分集寒鸱。\n常随宝镫陪金勒，绝塞指挥万马嘶。"},
{"title": "咏桂", "author": "李白", "dynasty": "唐代", "content": "世人种桃李，皆在金张门。\n攀折争捷径，及此春风暄。\n一朝天霜下，荣耀难久存。\n安知南山桂，绿叶垂芳根。\n清阴亦可托，何惜树君园。"},
{"title": "菩萨蛮·催花未歇花奴鼓", "author": "纳兰性德", "dynasty": "清代", "content": "催花未歇花奴鼓，酒醒已见残红舞。\n不忍覆馀觞，临风泪数行。\n粉香看又别，空剩当时月。\n月也异当时，凄清照鬓丝。"},
{"title": "中秋月·中秋月", "author": "徐有贞", "dynasty": "明代", "content": "中秋月。\n月到中秋偏皎洁。\n偏皎洁，知他多少，阴晴圆缺。\n阴晴圆缺都休说，且喜人间好时节。\n好时节，愿得年年，常见中秋月。"},
{"title": "扬州慢·十里春风", "author": "赵以夫", "dynasty": "宋代", "content": "十里春风，二分明月，蕊仙飞下琼楼。\n看冰花翦翦，拥碎玉成毬。\n想长日、云阶伫立，太真肌骨，飞燕风流。\n敛群芳、清丽精神，都付扬州。\n雨窗数朵，梦惊回、天际香浮。\n似阆苑花神，怜人冷落，骑鹤来游。\n为问竹西风景，长空淡、烟水悠悠。\n又黄昏，羌管孤城，吹起新愁。"},
{"title": "嘲桃", "author": "李商隐", "dynasty": "唐代", "content": "无赖夭桃面，平明露井东。\n春风为开了，却拟笑春风。"},
{"title": "凉州馆中与诸判官夜集", "author": "岑参", "dynasty": "唐代", "content": "弯弯月出挂城头，城头月出照凉州。\n凉州七里十万家，胡人半解弹琵琶。\n琵琶一曲肠堪断，风萧萧兮夜漫漫。\n河西幕中多故人，故人别来三五春。\n花门楼前见秋草，岂能贫贱相看老。\n一生大笑能几回，斗酒相逢须醉倒。"},
{"title": "秋宵月下有怀", "author": "孟浩然", "dynasty": "唐代", "content": "秋空明月悬，光彩露沾湿。\n惊鹊栖未定，飞萤卷帘入。\n庭槐寒影疏，邻杵夜声急。\n佳期旷何许，望望空伫立。"},
{"title": "月下独酌四首", "author": "李白", "dynasty": "唐代", "content": "花间一壶酒，独酌无相亲。\n举杯邀明月，对影成三人。\n月既不解饮，影徒随我身。\n暂伴月将影，行乐须及春。\n我歌月徘徊，我舞影零乱。\n醒时相交欢，醉后各分散。\n永结无情游，相期邈云汉。\n天若不爱酒，酒星不在天。\n地若不爱酒，地应无酒泉。\n天地既爱酒，爱酒不愧天。\n已闻清比圣，复道浊如贤。\n贤圣既已饮，何必求神仙。\n三杯通大道，一斗合自然。\n但得酒中趣，勿为醒者传。\n三月咸阳城，千花昼如锦。\n谁能春独愁，对此径须饮。\n穷通与修短，造化夙所禀。\n一樽齐死生，万事固难审。\n醉後失天地，兀然就孤枕。\n不知有吾身，此乐最为甚。\n穷愁千万端，美酒三百杯。\n愁多酒虽少，酒倾愁不来。\n所以知酒圣，酒酣心自开。\n辞粟卧首阳，屡空饥颜回。\n当代不乐饮，虚名安用哉。\n蟹螯即金液，糟丘是蓬莱。\n且须饮美酒，乘月醉高台。"},
{"title": "水调歌头·徐州中秋", "author": "苏辙", "dynasty": "宋代", "content": "离别一何久，七度过中秋。\n去年东武今夕，明月不胜愁。\n岂意彭城山下，同泛清河古汴，船上载凉州。\n鼓吹助清赏，鸿雁起汀洲。\n坐中客，翠羽帔，紫绮裘。\n素娥无赖，西去曾不为人留。\n今夜清尊对客，明夜孤帆水驿，依旧照离忧。\n但恐同王粲，相对永登楼。"},
{"title": "摊破浣溪沙·病起萧萧两鬓华", "author": "李清照", "dynasty": "宋代", "content": "病起萧萧两鬓华，卧看残月上窗纱。\n豆蔻连梢煎熟水，莫分茶。\n枕上诗书闲处好，门前风景雨来佳。\n终日向人多酝藉，木犀花。"},
{"title": "念奴娇·中秋", "author": "苏轼", "dynasty": "宋代", "content": "凭高眺远，见长空万里，云无留迹。\n桂魄飞来，光射处，冷浸一天秋碧。\n玉宇琼楼，乘鸾来去，人在清凉国。\n江山如画，望中烟树历历。\n我醉拍手狂歌，举杯邀月，对影成三客。\n起舞徘徊风露下，今夕不知何夕？便欲乘风，翻然归去，何用骑鹏翼。\n水晶宫里，一声吹断横笛。"},
{"title": "和裴迪登蜀州东亭送客逢早梅相忆见寄", "author": "杜甫", "dynasty": "唐代", "content": "东阁官梅动诗兴，还如何逊在扬州。\n此时对雪遥相忆，送客逢春可自由？幸不折来伤岁暮，若为看去乱乡愁。\n江边一树垂垂发，朝夕催人自白头。"},
{"title": "点绛唇·越山见梅", "author": "吴文英", "dynasty": "宋代", "content": "春未来时，酒携不到千岩路。\n瘦还如许。\n晚色天寒处。\n无限新愁，难对风前语。\n行人去。\n暗消春素。\n横笛空山暮。"},
{"title": "菩萨蛮·水晶帘外娟娟月", "author": "杨基", "dynasty": "明代", "content": "水晶帘外娟娟月，梨花枝上层层雪。\n花月两模糊，隔窗看欲无。\n月华今夜黑，全见梨花白。\n花也笑姮娥，让他春色多。"},
{"title": "中秋月二首·其二", "author": "李峤", "dynasty": "唐代", "content": "圆魄上寒空，皆言四海同。\n安知千里外，不有雨兼风？"},
{"title": "落梅", "author": "律然", "dynasty": "清代", "content": "和风和雨点苔纹，漠漠残香静里闻。\n林下积来全似雪，岭头飞去半为云。\n不须横管吹江郭，最惜空枝冷夕曛。\n回首孤山山下路，霜禽粉蝶任纷纷。"},
{"title": "梅", "author": "杜牧", "dynasty": "唐代", "content": "轻盈照溪水，掩敛下瑶台。\n妒雪聊相比，欺春不逐来。\n偶同佳客见，似为冻醪开。\n若在秦楼畔，堪为弄玉媒。"},
{"title": "殢人娇·后亭梅花开有感", "author": "李清照", "dynasty": "宋代", "content": "玉瘦香浓，檀深雪散。\n今年恨、探梅又晚。\n江楼楚馆，云闲水远。\n清昼永，凭栏翠帘低卷。\n坐上客来，尊前酒满。\n歌声共、水流云断。\n南枝可插，更须频剪。\n莫直待西楼、数声羌管。"},
{"title": "把酒问月·故人贾淳令予问之", "author": "李白", "dynasty": "唐代", "content": "青天有月来几时？我今停杯一问之。\n人攀明月不可得，月行却与人相随。\n皎如飞镜临丹阙，绿烟灭尽清辉发。\n但见宵从海上来，宁知晓向云间没。\n白兔捣药秋复春，嫦娥孤栖与谁邻？今人不见古时月，今月曾经照古人。\n古人今人若流水，共看明月皆如此。\n惟愿当歌对酒时，月光长照金樽里。"},
{"title": "菩萨蛮·回文", "author": "苏轼", "dynasty": "宋代", "content": "峤南江浅红梅小，小梅红浅江南峤。\n窥我向疏篱，篱疏向我窥。\n老人行即到，到即行人老。\n离别惜残枝，枝残惜别离。"},
{"title": "朝中措·代谭德称作", "author": "陆游", "dynasty": "宋代", "content": "怕歌愁舞懒逢迎。\n妆晚托春酲。\n总是向人深处，当时枉道无情。\n关心近日，啼红密诉，剪绿深盟。\n杏馆花阴恨浅，画堂银烛嫌明。"},
{"title": "梅花落", "author": "卢照邻", "dynasty": "唐代", "content": "梅岭花初发，天山雪未开。\n雪处疑花满，花边似雪回。\n因风入舞袖，杂粉向妆台。\n匈奴几万里，春至不知来。"},
{"title": "临江仙·试问梅花何处好", "author": "张孝祥", "dynasty": "宋代", "content": "试问梅花何处好，与君藉草携壶。\n西园清夜片尘无。\n一天云破碎，两树玉扶疏。\n谁擫昭华吹古调，散花便满衣裾。\n只疑幽梦在清都。\n星稀河影转，霜重月华孤。"},
{"title": "玉楼春·东山探梅", "author": "刘镇", "dynasty": "宋代", "content": "泠泠水向桥东去。\n漠漠云归溪上住。\n疏风淡月有来时，流水行云无觅处。\n佳人独立相思苦。\n薄袖欺寒脩竹暮。\n白头空负雪边春，着意问春春不语。"},
{"title": "瑞鹤仙·赋梅", "author": "辛弃疾", "dynasty": "宋代", "content": "雁霜寒透幕。\n正护月云轻，嫩冰犹薄。\n溪奁照梳掠。\n想含香弄粉，艳妆难学。\n玉肌瘦弱。\n更重重、龙绡衬著。\n倚东风，一笑嫣然，转盼万花羞落。\n寂寞。\n家山何在，雪后园林，水边楼阁。\n瑶池旧约。\n鳞鸿更仗谁托。\n粉蝶儿只解，寻桃觅柳，开遍南枝未觉。\n但伤心，冷落黄昏，数声画角。"},
{"title": "咏梅九首", "author": "高启", "dynasty": "明代", "content": "琼姿只合在瑶台，谁向江南处处栽？雪满山中高士卧，月明林下美人来。\n寒依疏影萧萧竹，春掩残香漠漠苔。\n自去何郎无好咏，东风愁寂几回开。\n缟袂相逢半是仙，平生水竹有深缘。\n将疏尚密微经雨，似暗还明远在烟。\n薄瞑山家松树下，嫩寒江店杏花前。\n秦人若解当时种，不引渔郎入洞天。\n翠羽惊飞别树头，冷香狼籍倩谁收。\n骑驴客醉风吹帽，放鹤人归雪满舟。\n淡月微云皆似梦，空山流水独成愁。\n几看孤影低徊处，只道花神夜出游。\n淡淡霜华湿粉痕，谁施绡帐护春温。\n诗随十里寻春路，愁在三更挂月村。\n飞去只忧云作伴，销来肯信玉为魂。\n一尊欲访罗浮客，落叶空山正掩门。\n云雾为屏雪作宫，尘埃无路可能通。\n春风未动枝先觉，夜月初来树欲空。\n翠袖佳人依竹下，白衣宰相在山中。\n寂寥此地君休怨，回首名园尽棘丛。\n梦断扬州阁掩尘，幽期犹自属诗人。\n立残孤影长过夜，看到余芳不是春。\n云暖空山裁玉遍，月寒深浦泣珠频。\n掀篷图里当时见，错爱横斜却未真。\n独开无那只依依，肯为愁多减玉辉？廉外钟来月初上，灯前角断忽霜飞。\n行人水驿春全早，啼鸟山塘晚半稀。\n愧我素衣今已化，相逢远自洛阳归。\n最爱寒多最得阳，仙游长在白云乡。\n春愁寂寞天应老，夜色朦胧月亦香。\n楚客不吟江路寂，吴王已醉苑台荒。\n枝头谁见花惊处？袅袅微风簌簌霜。\n断魂只有月明知，无限春愁在一枝。\n不共人言唯独笑，忽疑君到正相思。\n歌残别院烧灯夜，妆罢深宫览镜时。\n旧梦已随流水远，山窗聊复伴题诗。"},
{"title": "忆王孙·番阳彭氏小楼作", "author": "姜夔", "dynasty": "宋代", "content": "冷红叶叶下塘秋，长与行云共一舟。\n零落江南不自由。\n两绸缪，料得吟鸾夜夜愁。"},
{"title": "忆秦娥·季温老友归樵阳人来闲书因以为寄", "author": "孙道绚", "dynasty": "宋代", "content": "秋寂寞。\n秋风夜雨伤离索。\n伤离索。\n老怀无奈，泪珠零落。\n故人一去无期约。\n尺书忽寄西飞鹤。\n西飞鹤。\n故人何在，水村山郭。"},
{"title": "咏红梅花得“梅”字", "author": "曹雪芹", "dynasty": "清代", "content": "白梅懒赋赋红梅，逞艳先迎醉眼开。\n冻脸有痕皆是血，酸心无恨亦成灰。\n误吞丹药移真骨，偷下瑶池脱旧胎。\n江北江南春灿烂，寄言蜂蝶漫疑猜。"},
{"title": "早梅", "author": "道源", "dynasty": "明代", "content": "万树寒无色，南枝独有花。\n香闻流水处，影落野人家。"},
{"title": "玉蝴蝶·秋风凄切伤离", "author": "温庭筠", "dynasty": "唐代", "content": "秋风凄切伤离，行客未归时。\n塞外草先衰，江南雁到迟。\n芙蓉凋嫩脸，杨柳堕新眉。\n摇落使人悲，断肠谁得知。"},
{"title": "秋闺思二首", "author": "张仲素", "dynasty": "唐代", "content": "碧窗斜月蔼深晖，愁听寒螀泪湿衣。\n梦里分明见关塞，不知何路向金微。\n秋天一夜静无云，断续鸿声到晓闻。\n欲寄征衣问消息，居延城外又移军。"},
{"title": "诉衷情·送述古迓元素", "author": "苏轼", "dynasty": "宋代", "content": "钱塘风景古来奇，太守例能诗。\n先驱负弩何在，心已誓江西。\n花尽后，叶飞时。\n雨凄凄。\n若为情绪，更问新官，向旧官啼。"},
{"title": "宿赞公房", "author": "杜甫", "dynasty": "唐代", "content": "杖锡何来此，秋风已飒然。\n雨荒深院菊，霜倒半池莲。\n放逐宁违性，虚空不离禅。\n相逢成夜宿，陇月向人圆。"},
{"title": "风入松·麓翁园堂宴客", "author": "吴文英", "dynasty": "宋代", "content": "一番疏雨洗芙蓉。\n玉冷佩丁东。\n辘轳听带秋声转，早凉生、傍井梧桐。\n欢宴良宵好月，佳人修竹清风。\n临池飞阁乍青红。\n移酒小垂虹。\n贞元供奉梨园曲，称十香、深蘸琼钟。\n醉梦孤云晓色，笙歌一派秋空。"},
{"title": "华胥引·秋思", "author": "周邦彦", "dynasty": "宋代", "content": "川原澄映，烟月冥濛，去舟如叶。\n岸足沙平，蒲根水冷留雁唼。\n别有孤角吟秋，对晓风呜轧。\n红日三竿，醉头扶起还怯。\n离思相萦，渐看看、鬓丝堪镊。\n舞衫歌扇，何人轻怜细阅。\n点检从前恩爱，但凤笺盈箧。\n愁剪灯花，夜来和泪双叠。"},
{"title": "百字令·宿汉儿村", "author": "纳兰性德", "dynasty": "清代", "content": "无情野火，趁西风烧遍、天涯芳草。\n榆塞重来冰雪里，冷入鬓丝吹老。\n牧马长嘶，征笳乱动，并入愁怀抱。\n定知今夕，庾郎瘦损多少。\n便是脑满肠肥，尚难消受，此荒烟落照。\n何况文园憔悴后，非复酒垆风调。\n回乐峰寒，受降城远，梦向家山绕。\n茫茫百感，凭高唯有清啸。"},
{"title": "访秋", "author": "李商隐", "dynasty": "唐代", "content": "酒薄吹还醒，楼危望已穷。\n江皋当落日，帆席见归风。\n烟带龙潭白，霞分鸟道红。\n殷勤报秋意，只是有丹枫。"},
{"title": "贺新郎·秋晓", "author": "蒋捷", "dynasty": "宋代", "content": "渺渺啼鸦了。\n亘鱼天，寒生峭屿，五湖秋晓。\n竹几一灯人做梦，嘶马谁行古道。\n起搔首、窥星多少。\n月有微黄篱无影，挂牵牛数朵青花小。\n秋太淡，添红枣。\n愁痕倚赖西风扫。\n被西风、翻催鬓鬒，与秋俱老。\n旧院隔霜帘不卷，金粉屏边醉倒。\n计无此、中年怀抱。\n万里江南吹箫恨，恨参差白雁横天杪。\n烟未敛，楚山杳。"},
{"title": "谒金门·秋兴", "author": "苏轼", "dynasty": "宋代", "content": "秋池阁。\n风傍晓庭帘幕。\n霜叶未衰吹未落。\n半惊鸦喜鹊。\n自笑浮名情薄。\n似与世人疏略。\n一片懒心双懒脚。\n好教闲处著。"},
{"title": "好事近·杭苇岸才登", "author": "周之琦", "dynasty": "清代", "content": "杭苇岸才登，行入乱峰层碧。\n十里平沙浅渚，又渡头人立。\n笋将摇梦上轻舟，舟尾浪花湿。\n恰好乌篷小小，载一肩秋色。"},
{"title": "惜芳春·秋望", "author": "乔吉", "dynasty": "元代", "content": "千山落叶岩岩瘦，百尺危阑寸寸愁。\n有人独倚晚妆楼。\n楼外柳，眉暗不禁秋。"},
{"title": "题沙溪驿", "author": "刘基", "dynasty": "明代", "content": "涧水弯弯绕郡城，老蝉嘶作车轮声。\n西风吹客上马去，夕阳满川红叶明。"},
{"title": "听晓角", "author": "李益", "dynasty": "唐代", "content": "边霜昨夜堕关榆，吹角当城汉月孤。\n无限塞鸿飞不度，秋风卷入小单于。"},
{"title": "蝶恋花·月到东南秋正半", "author": "王国维", "dynasty": "近现代", "content": "月到东南秋正半。\n双阙中间，浩荡流银汉。\n谁起水精帘下看。\n风前隐隐闻箫管。\n凉露湿衣风拂面。\n坐爱清光，分照恩和怨。\n苑柳宫槐浑一片。\n长门西去昭阳殿。"},
{"title": "郢门秋怀", "author": "李白", "dynasty": "唐代", "content": "郢门一为客，巴月三成弦。\n朔风正摇落，行子愁归旋。\n杳杳山外日，茫茫江上天。\n人迷洞庭水，雁度潇湘烟。\n清旷谐宿好，缁磷及此年。\n百龄何荡漾，万化相推迁。\n空谒苍梧帝，徒寻溟海仙。\n已闻蓬海浅，岂见三桃圆。\n倚剑增浩叹，扪襟还自怜。\n终当游五湖，濯足沧浪泉。"},
{"title": "南涧中题", "author": "柳宗元", "dynasty": "唐代", "content": "秋气集南涧，独游亭午时。\n回风一萧瑟，林影久参差。\n始至若有得，稍深遂忘疲。\n羁禽响幽谷，寒藻舞沦漪。\n去国魂已远，怀人泪空垂。\n孤生易为感，失路少所宜。\n索寞竟何事，徘徊只自知。\n谁为后来者，当与此心期。"},
{"title": "浣溪沙·露白蟾明又到秋", "author": "顾敻", "dynasty": "五代", "content": "露白蟾明又到秋，佳期幽会两悠悠，梦牵情役几时休？记得泥人微敛黛，无言斜倚小书楼，暗思前事不胜愁！"},
{"title": "西塍废圃", "author": "周密", "dynasty": "宋代", "content": "吟蛩鸣蜩引兴长，玉簪花落野塘香。\n园翁莫把秋荷折，留与游鱼盖夕阳。"},
{"title": "河渎神", "author": "张泌", "dynasty": "唐代", "content": "古树噪寒鸦，满庭枫叶芦花。\n昼灯当午隔轻纱，画阁珠帘影斜。\n门外往来祈赛客，翩翩帆落天涯。\n回首隔江烟火，渡头三两人家。"},
{"title": "行香子·秋入鸣皋", "author": "许古", "dynasty": "宋代", "content": "秋入鸣皋，爽气飘萧。\n挂衣冠、初脱尘劳。\n窗间岩岫，看尽昏朝。\n夜山低，晴山近，晓山高。\n细数闲来，几处村醪。\n醉模糊、信手挥毫。\n等闲陶写，问甚风骚。\n乐因循，能潦倒，也消摇。"},
{"title": "晴江秋望", "author": "崔季卿", "dynasty": "唐代", "content": "八月长江万里晴，千帆一道带风轻。\n尽日不分天水色，洞庭南是岳阳城。"},
{"title": "小桃红·杂咏", "author": "盍西村", "dynasty": "元代", "content": "绿杨堤畔蓼花洲，可爱溪山秀，烟水茫茫晚凉后。\n捕鱼舟，冲开万顷玻璃皱。\n乱云不收，残霞妆就，一片洞庭秋。"},
{"title": "喜迁莺·霜天秋晓", "author": "蔡挺", "dynasty": "宋代", "content": "霜天秋晓，正紫塞故垒，黄云衰草。\n汉马嘶风，边鸿叫月，陇上铁衣寒早。\n剑歌骑曲悲壮，尽道君恩须报。\n塞垣乐，尽櫜鞬锦领，山西年少。\n谈笑。\n刁斗静，烽火一把，时送平安耗。\n圣主忧边，威怀遐远，骄虏尚宽天讨。\n岁华向晚愁思，谁念玉关人老？太平也，且欢娱，莫惜金樽频倒。"},
{"title": "宴清都·秋感", "author": "吴文英", "dynasty": "宋代", "content": "万里关河眼。\n愁凝处，渺渺残照红敛。\n天低远树，潮分断港，路回淮甸。\n吟鞭又指孤店。\n对玉露金风送晚。\n恨自古、才子佳人，此景此情多感。\n吴王故苑。\n别来良朋鸦集，空叹蓬转。\n挥毫记烛，飞觞赶月，梦销香断。\n区区去程何限。\n倩片纸、丁宁过雁。\n寄相思，寒雨灯窗，芙蓉旧院。"},
{"title": "于郡城送明卿之江西", "author": "李攀龙", "dynasty": "明代", "content": "青枫飒飒雨凄凄，秋色遥看入楚迷。\n谁向孤舟怜逐客，白云相送大江西。"},
{"title": "秋日田园杂兴", "author": "范成大", "dynasty": "宋代", "content": "杞菊垂珠滴露红，两蛩相应语莎丛。\n虫丝罥尽黄葵叶，寂历高花侧晚风。\n朱门巧夕沸欢声，田舍黄昏静掩扃。\n男解牵牛女能织，不须徼福渡河星。\n橘蠹如蚕入化机，枝间垂茧似蓑衣；忽然蜕作多花蝶，翅粉才乾便学飞。\n静看檐蛛结网低，无端妨碍小虫飞。\n蜻蜒倒挂蜂儿窘，催唤山童为解围。\n垂成穑事苦艰难，忌雨嫌风更怯寒。\n牋诉天公休掠剩，半赏私债半输官。\n秋来只怕雨垂垂，甲子无云万事宜。\n获稻毕工随晒谷，直须晴到入仓时。\n中秋全景属潜夫，棹入空明看太湖。\n身外水天银一色，城中有此月明无。\n新筑场泥镜面平，家家打稻趁霜晴；笑歌声里轻雷动，一夜连枷响到明。\n租船满载候开仓，粒粒如珠白似霜。\n不惜两钟输一斛，尚赢糠核饱儿郎。\n菽粟瓶罂贮满家，天教将醉作生涯。\n不知新滴堪篘未？细捣枨虀买鱠鱼，细捣枨虀卖脍鱼，西风吹上四腮鲈。\n雪松酥腻千丝缕，除却松江到处无。\n新霜彻晓报秋深，染尽青林作缬林。\n惟有橘园风景异，碧丛丛里万黄金。"},
{"title": "南歌子·岸柳拖烟绿", "author": "张泌", "dynasty": "唐代", "content": "岸柳拖烟绿，庭花照日红。\n数声蜀魄入帘栊。\n惊断碧窗残梦，画屏空。"},
{"title": "忆仙姿·莲叶初生南浦", "author": "贺铸", "dynasty": "宋代", "content": "莲叶初生南浦，两岸绿杨飞絮。\n向晚鲤鱼风，断送彩帆何处？凝伫，凝伫，楼外一江烟雨。"},
{"title": "普天乐·翠荷残", "author": "滕宾", "dynasty": "元代", "content": "翠荷残，苍梧坠。\n千山应瘦，万木皆稀，蜗角名，蝇头利。\n输与渊明陶陶醉，尽黄菊围绕东篱。\n良田数顷，黄牛二只，归去来兮。"},
{"title": "浣溪沙·二月和风到碧城", "author": "晏几道", "dynasty": "宋代", "content": "二月和风到碧城。\n万条千缕绿相迎。\n舞烟眠雨过清明。\n妆镜巧眉偷叶样，歌楼妍曲借枝名。\n晚秋霜霰莫无情。"},
{"title": "柳含烟·河桥柳", "author": "毛文锡", "dynasty": "五代", "content": "河桥柳，占芳春，映水含烟拂路。\n几回攀折赠行人，暗伤神。\n乐府吹为横笛曲，能使离肠断续。\n不如移植在金门，近天恩。"},
{"title": "原隰荑绿柳", "author": "温庭筠", "dynasty": "唐代", "content": "迥野韶光早，晴川柳满堤。\n拂尘生嫩绿，披雪见柔荑。\n碧玉牙犹短，黄金缕未齐。\n腰肢弄寒吹，眉意入春闺。\n预恐狂夫折，迎牵逸客迷。\n新莺将出谷，应借一枝栖。"},
{"title": "剪牡丹·舟中闻双琵琶", "author": "张先", "dynasty": "宋代", "content": "野绿连空，天青垂水，素色溶漾都净。\n柳径无人，堕絮飞无影。\n汀洲日落人归，修巾薄袂，撷香拾翠相竞。\n如解凌波，泊烟渚春暝。\n彩绦朱索新整。\n宿绣屏、画船风定。\n金凤响双槽，弹出今古幽思谁省。\n玉盘大小乱珠迸。\n酒上妆面，花艳眉相并。\n重听。\n尽汉妃一曲，江空月静。"},
{"title": "菩萨蛮·越城晚眺", "author": "刘基", "dynasty": "明代", "content": "西风吹散云头雨，斜阳却照天边树。\n树色荡湖波，波光艳绮罗。\n征鸿何处起，点点残霞里。\n月上海门山，山河莽苍间。"},
{"title": "西江月·五柳坊中烟绿", "author": "向子諲", "dynasty": "宋代", "content": "政和间，余卜筑宛丘，手植众芗，自号芗林居士。\n建炎初，解六路漕事，中原俶扰，故庐不得返，卜居清江之五柳坊。\n绍兴癸丑，罢帅南海，即弃官不仕。\n乙卯起，以九江郡复转漕江东，入为户部侍郎。\n辞荣避谤，出守姑苏。\n到郡少日，请又力焉，诏可，且赐舟曰泛宅，送之以归。\n己未暮春，复还旧隐。\n时仲舅李公休亦辞舂陵郡守致仕，喜赋是词。\n五柳坊中烟绿，百花洲上云红。\n萧萧白发两衰翁，不与时人同梦。\n抛掷麟符虎节，徜徉江月林风。\n世间万事转头空，个里如如不动。"},
{"title": "谒金门·柳丝碧", "author": "陈克", "dynasty": "宋代", "content": "柳丝碧。\n柳下人家寒食。\n莺语匆匆花寂寂。\n玉阶春藓湿。\n闲凭薰笼无力。\n心事有谁知得。\n檀炷绕窗灯背壁。\n画檐残雨滴。"},
{"title": "柳含烟·隋堤柳", "author": "毛文锡", "dynasty": "五代", "content": "隋堤柳，汴河旁，夹岸绿阴千里。\n龙舟凤舸木兰香，锦帆张。\n因梦江南春景好，一路流苏羽葆。\n笙歌未尽起横流，锁春愁。"},
{"title": "谒金门·秋已暮", "author": "牛希济", "dynasty": "五代", "content": "秋已暮，重叠关山岐路。\n嘶马摇鞭何处去，晓禽霜满树。\n梦断禁城钟鼓，泪滴枕檀无数。\n一点凝红和薄雾，翠蛾愁不语。"},
{"title": "种柳戏题", "author": "柳宗元", "dynasty": "唐代", "content": "柳州柳刺史，种柳柳江边。\n谈笑为故事，推移成昔年。\n垂阴当覆地，耸干会参天。\n好作思人树，惭无惠化传。"},
{"title": "木兰花慢·送人之官九华", "author": "周端臣", "dynasty": "宋代", "content": "霭芳阴未解，乍天气、过元宵。\n讶客神犹寒，吟窗易晓，春色无柳。\n梅梢。\n尚留顾藉，滞东风、未肯雪轻飘。\n知道诗翁欲去，递香要送兰桡。\n清标。\n会上丛霄。\n千里阻、九华遥。\n料今朝别后，他时有梦，应梦今朝。\n河桥。\n柳愁未醒，赠行人、又恐越魂销。\n留取归来紧马，翠长千缕柔条。"},
{"title": "浣溪沙·绿柳藏乌静掩关", "author": "晏几道", "dynasty": "宋代", "content": "绿柳藏乌静掩关。\n鸭炉香细琐窗闲。\n那回分袂月初残。\n惜别漫成良夜醉，解愁时有翠笺还。\n欲寻双叶寄情难。"},
{"title": "蓟北旅思 / 送远人", "author": "张籍", "dynasty": "唐代", "content": "日日望乡国，空歌白苎词。\n长因送人处，忆得别家时。\n失意还独语，多愁只自知。\n客亭门外柳，折尽向南枝。"},
{"title": "临江仙·一番荷芰生池沼", "author": "尹鹗", "dynasty": "五代", "content": "一番荷芰生池沼，槛前风送馨香。\n昔年于此伴萧娘。\n相偎伫立，牵惹叙衷肠。\n时逞笑容无限态，还如菡萏争芳。\n别来虚遣思悠飏。\n慵窥往事，金锁小兰房。"},
{"title": "新柳", "author": "司空曙", "dynasty": "唐代", "content": "全欺芳蕙晚，似妒寒梅疾。\n撩乱发青条，春风来几日。"},
{"title": "临江仙·长爱碧阑干影", "author": "晏几道", "dynasty": "宋代", "content": "长爱碧阑干影，芙蓉秋水开时。\n脸红凝露学娇啼。\n霞觞熏冷艳，云髻袅纤枝。\n烟雨依前时候，霜丛如旧芳菲。\n与谁同醉采香归。\n去年花下客，今似蝶分飞。"},
{"title": "芙蓉池作", "author": "曹丕", "dynasty": "魏晋", "content": "乘辇夜行游，逍遥步西园。\n双渠相溉灌，嘉木绕通川。\n卑枝拂羽盖，修条摩苍天。\n惊风扶轮毂，飞鸟翔我前。\n丹霞夹明月，华星出云间。\n上天垂光采，五色一何鲜。\n寿命非松乔，谁能得神仙。\n遨游快心意，保己终百年。"},
{"title": "西平乐·稚柳苏晴", "author": "周邦彦", "dynasty": "宋代", "content": "元丰初，予以布衣西上，过天长道中。\n后四十余年，辛丑正月，避贼复游故地。\n感叹岁月，偶成此词。\n稚柳苏晴，故溪歇雨，川迥未觉春赊。\n驼褐寒侵，正怜初日，轻阴抵死须遮。\n叹事逐孤鸿尽去，身与塘蒲共晚，争知向此，征途迢递，伫立尘沙。\n念朱颜翠发，曾到处，故地使人嗟。\n道连三楚，天低四野，乔木依前，临路敧斜。\n重慕想、东陵晦迹，彭泽归来，左右琴书自乐，松菊相依，何况风流鬓未华。\n多谢故人，亲驰郑驿，时倒融尊，劝此淹留，共过芳时，翻令倦客思家。"},
{"title": "咏芙蓉", "author": "沈约", "dynasty": "南北朝", "content": "微风摇紫叶，轻露拂朱房。\n中池所以绿，待我泛红光。"},
{"title": "青玉案·绿槐烟柳长亭路", "author": "惠洪", "dynasty": "宋代", "content": "绿槐烟柳长亭路。\n恨取次、分离去。\n日永如年愁难度。\n高城回首，暮云遮尽，目断人何处。\n解鞍旅舍天将暮。\n暗忆丁宁千万句。\n一寸柔肠情几许。\n薄衾孤枕，梦回人静，侵晓潇潇雨。"},
{"title": "临江仙·雨停荷芰逗浓香", "author": "阎选", "dynasty": "五代", "content": "雨停荷芰逗浓香，岸边蝉噪垂杨。\n物华空有旧池塘，不逢仙子，何处梦襄王？珍簟对欹鸳枕冷，此来尘暗凄凉。\n欲凭危槛恨偏长。\n藕花珠缀，犹似汗凝妆。"},
{"title": "吉祥寺古梅", "author": "林古度", "dynasty": "清代", "content": "一树古梅花数亩，城中客子乍来看。\n不知花气清相逼，但觉山深春尚寒。"},
{"title": "法曲献仙音·秋晚红白莲", "author": "吴文英", "dynasty": "宋代", "content": "风拍波惊，露零秋觉，断绿衰红江上。\n艳拂潮妆，澹凝冰靥，别翻翠池花浪。\n过数点斜阳雨，啼绡粉痕冷。\n宛相向。\n指汀洲、素云飞过，清麝洗、玉井晓霞佩响。\n寸藕折长丝，笑何郎、心似春荡。\n半掬微凉，听娇蝉、声度菱唱。\n伴鸳鸯秋梦，酒醒月斜轻帐。"},
{"title": "送菊", "author": "胡铨", "dynasty": "宋代", "content": "卧病高秋留海浦，明日重阳更风雨。\n杜门不出长苍苔，令我天涯心独苦。\n篱角黄花亲手栽，近节如何独未开。\n含芳閟采亮有以，使君昨暮徵诗来。\n凌晨试遣霜根送，畚玉虽微甚珍重。\n极知无意竞秋光，往作横窗岁寒供。\n忆我初客天子都，西垣植此常千株，结花年年应吹帽，始信南邦事尽殊。\n愿得封培自今日，何间朱崖万家室。\n秋香端不负乾坤，但愿箫管乱畴匹。\n归去来兮虽得归，念归政自莫轻违。\n他日采英林下酌，谁向清霜望翠微。"},
{"title": "浣溪沙·宿醉离愁慢髻鬟", "author": "韩偓", "dynasty": "唐代", "content": "宿醉离愁慢髻鬟，六铢衣薄惹轻寒，慵红闷翠掩青鸾。\n罗袜况兼金菡萏，雪肌仍是玉琅玕，骨香腰细更沈檀。"},
{"title": "忆菊", "author": "曹雪芹", "dynasty": "清代", "content": "怅望西风抱闷思，蓼红苇白断肠时。\n空篱旧圃秋无迹，瘦月清霜梦有知。\n念念心随归雁远，寥寥坐听晚砧痴。\n谁怜我为黄花病，慰语重阳会有期。"},
{"title": "裳裳者华", "author": "佚名", "dynasty": "先秦", "content": "裳裳者华，其叶湑兮。\n我觏之子，我心写兮。\n我心写兮，是以有誉处兮。\n裳裳者华，芸其黄矣。\n我觏之子，维其有章矣。\n维其有章矣，是以有庆矣。\n裳裳者华，或黄或白。\n我觏之子，乘其四骆。\n乘其四骆，六辔沃若。\n左之左之，君子宜之。\n右之右之，君子有之。\n维其有之，是以似之。"},
{"title": "菩萨蛮·题画", "author": "龚翔麟", "dynasty": "清代", "content": "赤泥亭子沙头小，青青丝柳轻阴罩。\n亭下响流澌，衣波双鹭鹚。\n田田初出水，菡萏念娇蕊。\n添个浣衣人。\n红潮较浅深。"},
{"title": "咏红梅花得“花”字", "author": "曹雪芹", "dynasty": "清代", "content": "疏是枝条艳是花，春妆儿女竞奢华。\n闲庭曲槛无余雪，流水空山有落霞。\n幽梦冷随红袖笛，游仙香泛绛河槎。\n前身定是瑶台种，无复相疑色相差。"},
{"title": "卖花翁", "author": "吴融", "dynasty": "唐代", "content": "和烟和露一丛花，担入宫城许史家。\n惆怅东风无处说，不教闲地著春华。"},
{"title": "天仙子·走马探花花发未", "author": "苏轼", "dynasty": "宋代", "content": "走马探花花发未。\n人与化工俱不易。\n千回来绕百回看，蜂作婢，莺为使。\n谷雨清明空屈指。\n白发卢郎情未已。\n一夜翦刀收玉蕊。\n尊前还对断肠红。\n人有泪，花无意。\n明日酒醒应满地。"},
{"title": "卷珠帘·记得来时春未暮", "author": "魏夫人", "dynasty": "宋代", "content": "记得来时春未暮，执手攀花，袖染花梢露。\n暗卜春心共花语，争寻双朵争先去。\n多情因甚相辜负，轻拆轻离，欲向谁分诉。\n泪湿海棠花枝处，东君空把奴分付。"},
{"title": "采桑子·桃花羞作无情死", "author": "纳兰性德", "dynasty": "清代", "content": "桃花羞作无情死，感激东风。\n吹落娇红，飞入闲窗伴懊侬。\n谁怜辛苦东阳瘦，也为春慵。\n不及芙蓉，一片幽情冷处浓。"},
{"title": "江梅", "author": "杜甫", "dynasty": "唐代", "content": "梅蕊腊前破，梅花年后多。\n绝知春意好，最奈客愁何。\n雪树元同色，江风亦自波。\n故园不可见，巫岫郁嵯峨。"},
{"title": "别储邕之剡中", "author": "李白", "dynasty": "唐代", "content": "借问剡中道，东南指越乡。\n舟从广陵去，水入会稽长。\n竹色溪下绿，荷花镜里香。\n辞君向天姥，拂石卧秋霜。"},
{"title": "燕山亭·北行见杏花", "author": "赵佶", "dynasty": "宋代", "content": "裁剪冰绡，轻叠数重，淡著胭脂匀注。\n新样靓妆，艳溢香融，羞杀蕊珠宫女。\n易得凋零，更多少、无情风雨。\n愁苦。\n问院落凄凉，几番春暮。\n凭寄离恨重重，这双燕，何曾会人言语。\n天遥地远，万水千山，知他故宫何处。\n怎不思量，除梦里、有时曾去。\n无据，和梦也新来不做。"},
{"title": "买花 / 牡丹", "author": "白居易", "dynasty": "唐代", "content": "帝城春欲暮，喧喧车马度。\n共道牡丹时，相随买花去。\n贵贱无常价，酬直看花数。\n灼灼百朵红，戋戋五束素。\n上张幄幕庇，旁织巴篱护。\n水洒复泥封，移来色如故。\n家家习为俗，人人迷不悟。\n有一田舍翁，偶来买花处。\n低头独长叹，此叹无人喻。\n一丛深色花，十户中人赋。"},
{"title": "少年游·重阳过后", "author": "晏殊", "dynasty": "宋代", "content": "重阳过后，西风渐紧，庭树叶纷纷。\n朱阑向晓，芙蓉妖艳，特地斗芳新。\n霜前月下，斜红淡蕊，明媚欲回春。\n莫将琼萼等闲分，留赠意中人。"},
{"title": "破阵乐·露花倒影", "author": "柳永", "dynasty": "宋代", "content": "露花倒影，烟芜蘸碧，灵沼波暖。\n金柳摇风树树，系彩舫龙舟遥岸。\n千步虹桥，参差雁齿，直趋水殿。\n绕金堤、曼衍鱼龙戏，簇娇春罗绮，喧天丝管。\n霁色荣光，望中似睹，蓬莱清浅。\n时见。\n凤辇宸游，鸾觞禊饮，临翠水、开镐宴。\n两两轻舠飞画楫，竞夺锦标霞烂。\n罄欢娱，歌鱼藻，徘徊宛转。\n别有盈盈游女，各委明珠，争收翠羽，相将归远。\n渐觉云海沈沈，洞天日晚。"},
{"title": "占春芳·红杏了", "author": "苏轼", "dynasty": "宋代", "content": "红杏了，夭桃尽，独自占春芳。\n不比人间兰麝，自然透骨生香。\n对酒莫相忘。\n似佳人、兼合明光。\n只忧长笛吹花落，除是宁王。"},
{"title": "咏红梅花得“红”字", "author": "曹雪芹", "dynasty": "清代", "content": "桃未芳菲杏未红，冲寒先喜笑东风。\n魂飞庾岭春难辨，霞隔罗浮梦未通。\n绿萼添妆融宝炬，缟仙扶醉跨残虹。\n看来岂是寻常色，浓淡由他冰雪中。"},
{"title": "卜算子·竹里一枝梅", "author": "向子諲", "dynasty": "宋代", "content": "岁见梅追和一首，终恨有儿女子态耳竹里一枝梅，雨洗娟娟静。\n疑是佳人日暮来，绰约风前影。\n新恨有谁知，往事何堪省。\n梦绕阳台寂寞回，沾袖余香冷。"},
{"title": "西江月·赋瑶圃青梅枝上晚花", "author": "吴文英", "dynasty": "宋代", "content": "枝袅一痕雪在，叶藏几豆春浓。\n玉奴最晚嫁东风。\n来结梨花幽梦。\n香力添熏罗被，瘦肌犹怯冰绡。\n绿阴青子老溪桥。\n羞见东邻娇小。"},
{"title": "眼儿媚·咏梅", "author": "纳兰性德", "dynasty": "清代", "content": "莫把琼花比澹妆，谁似白霓裳。\n别样清幽，自然标格，莫近东墙。\n冰肌玉骨天分付，兼付与凄凉。\n可怜遥夜，冷烟和月，疏影横窗。"},
{"title": "闻梨花发赠刘师命", "author": "韩愈", "dynasty": "唐代", "content": "桃蹊惆怅不能过，红艳纷纷落地多。\n闻道郭西千树雪，欲将君去醉如何。"},
{"title": "满庭芳·小阁藏春", "author": "李清照", "dynasty": "宋代", "content": "小阁藏春，闲窗锁昼，画堂无限深幽。\n篆香烧尽，日影下帘钩。\n手种江梅渐好，又何必、临水登楼。\n无人到，寂寥浑似，何逊在扬州。\n从来，知韵胜，难堪雨藉，不耐风揉。\n更谁家横笛，吹动浓愁。\n莫恨香消雪减，须信道、扫迹情留。\n难言处，良宵淡月，疏影尚风流。"},
{"title": "落梅风·人初静", "author": "马致远", "dynasty": "元代", "content": "人初静，月正明。\n纱窗外玉梅斜映。\n梅花笑人偏弄影，月沉时一般孤零。"},
{"title": "临江仙·探梅", "author": "辛弃疾", "dynasty": "宋代", "content": "老去惜花心已懒，爱梅犹绕江村。\n一枝先破玉溪春。\n更无花态度，全有雪精神。\n剩向空山餐秀色，为渠著句清新。\n竹根流水带溪云。\n醉中浑不记，归路月黄昏。"},
{"title": "苦雪四首·其二", "author": "高适", "dynasty": "唐代", "content": "惠连发清兴，袁安念高卧。\n余故非斯人，为性兼懒惰。\n赖兹尊中酒，终日聊自过。"},
{"title": "西江月·咏梅", "author": "苏轼", "dynasty": "宋代", "content": "马趁香微路远，沙笼月淡烟斜。\n渡波清彻映妍华。\n倒绿枝寒凤挂。\n挂凤寒枝绿倒，华妍映彻清波。\n渡斜烟淡月笼沙。\n远路微香趁马。"},
{"title": "梅花", "author": "罗邺", "dynasty": "唐代", "content": "繁如瑞雪压枝开，越岭吴溪免用栽。\n却是五侯家未识，春风不放过江来。"},
{"title": "孤雁儿·藤床纸帐朝眠起", "author": "李清照", "dynasty": "宋代", "content": "世人作梅词，下笔便俗。\n予试作一篇，乃知前言不妄耳。\n藤床纸帐朝眠起，说不尽无佳思。\n沉香断续玉炉寒，伴我情怀如水。\n笛声三弄，梅心惊破，多少春情意。\n小风疏雨萧萧地，又催下千行泪。\n吹箫人去玉楼空，肠断与谁同倚。\n一枝折得，人间天上，没个人堪寄。"},
{"title": "梅花", "author": "李煜", "dynasty": "五代", "content": "殷勤移植地，曲槛小栏边。\n共约重芳日，还忧不盛妍。\n阻风开步障，乘月溉寒泉。\n谁料花前后，蛾眉却不全。\n失却烟花主，东君自不知。\n清香更何用，犹发去年枝。"},
{"title": "苦雪四首·其三", "author": "高适", "dynasty": "唐代", "content": "濛濛洒平陆，淅沥至幽居。\n且喜润群物，焉能悲斗储。\n故交久不见，鸟雀投吾庐。"},
{"title": "柳梢青·与龟翁登研意观雪怀癸卯岁腊朝断桥并马之游", "author": "吴文英", "dynasty": "宋代", "content": "断梦游轮。\n孤山路杳，越树阴新。\n流水凝酥，征衫沾泪，都是离痕。\n玉屏风冷愁人。\n醉烂漫、梅花翠云。\n傍夜船回，惜春门掩，一镜香尘。"},
{"title": "酒泉子·买得杏花", "author": "司空图", "dynasty": "唐代", "content": "买得杏花，十载归来方始坼。\n假山西畔药阑东，满枝红。\n旋开旋落旋成空，白发多情人更惜。\n黄昏把酒祝东风，且从容。"},
{"title": "雪夜感怀", "author": "吴殳", "dynasty": "明代", "content": "酒尽灯残夜二更，打窗风雪映空明。\n驰来北马多骄气，歌到南风尽死声。\n海外更无奇事报，国中惟有旅葵生。\n不知冰冱何时了，一见梅花眼便清。"},
{"title": "暮雪", "author": "大须", "dynasty": "清代", "content": "日夕北风紧，寒林噤暮鸦。\n是谁谈佛法，真个坠天花。\n呵笔难临帖，敲床且煮茶。\n禅关堪早闭，应少客停车。"},
{"title": "落梅风·咏雪", "author": "张鸣善", "dynasty": "元代", "content": "漫天坠，扑地飞，白占许多田地。\n冻杀吴民都是你！难道是国家祥瑞？"},
{"title": "宿迁道中遇雪", "author": "陆文圭", "dynasty": "宋代", "content": "登车宿迁北，万顷铺琼田。\n墨云淇水光，上下玻璃天。\n六花时时飘，集我车上毡。\n左右拍手笑，翁似日鹤仙。\n失却翁白髯，顿觉翁少年。"},
{"title": "苦雪四首·其一", "author": "高适", "dynasty": "唐代", "content": "二月犹北风，天阴雪冥冥。\n寥落一室中，怅然惭百龄。\n苦愁正如此，门柳复青青。"},
{"title": "红林檎近·风雪惊初霁", "author": "周邦彦", "dynasty": "宋代", "content": "风雪惊初霁，水乡增暮寒。\n树杪堕飞羽，檐牙挂琅玕。\n才喜门堆巷积，可惜迤逦销残。\n渐看低竹翩翻。\n清池涨微澜。\n步屐晴正好，宴席晚方欢。\n梅花耐冷，亭亭来入冰盘。\n对前山横素，愁云变色，放杯同觅高处看。"},
{"title": "卜算子·雪江晴月", "author": "董以宁", "dynasty": "清代", "content": "明月淡飞琼，阴云薄中酒。\n收尽盈盈舞絮飘，点点轻鸥咒。\n晴浦晚风寒，青山玉骨瘦。\n回看亭亭雪映窗，淡淡烟垂岫。"},
{"title": "雪中偶题", "author": "郑谷", "dynasty": "唐代", "content": "乱飘僧舍茶烟湿，密洒歌楼酒力微。\n江上晚来堪画处，渔人披得一蓑归。"},
{"title": "秋晓行南谷经荒村", "author": "柳宗元", "dynasty": "唐代", "content": "杪秋霜露重，晨起行幽谷。\n黄叶覆溪桥，荒村唯古木。\n寒花疏寂历，幽泉微断续。\n机心久已忘，何事惊麋鹿。"},
{"title": "登柳州峨山", "author": "柳宗元", "dynasty": "唐代", "content": "荒山秋日午，独上意悠悠。\n如何望乡处，西北是融州。"},
{"title": "裴迪南门秋夜对月 / 裴迪书斋望月", "author": "钱起", "dynasty": "唐代", "content": "夜来诗酒兴，月满谢公楼。\n影闭重门静，寒生独树秋。\n鹊惊随叶散，萤远入烟流。\n今夕遥天末，清光几处愁。"},
{"title": "倪庄中秋", "author": "元好问", "dynasty": "金朝", "content": "强饭日逾瘦，狭衣秋已寒。\n儿童漫相忆，行路岂知难。\n露气入茅屋，溪声喧石滩。\n山中夜来月，到晓不曾看。"},
{"title": "满江红·和范先之雪", "author": "辛弃疾", "dynasty": "宋代", "content": "天上飞琼，毕竟向、人间情薄。\n还又跨、玉龙归去，万花摇落。\n云破林梢添远岫，月临屋角分层阁。\n记少年、骏马走韩卢，掀东郭。\n吟冻雁，嘲饥鹊。\n人已老，欢犹昨。\n对琼瑶满地，与君酬酢。\n最爱霏霏迷远近，却收扰扰还寥廓。\n待羔儿、酒罢又烹茶，扬州鹤。"},
{"title": "诉衷情近·雨晴气爽", "author": "柳永", "dynasty": "宋代", "content": "雨晴气爽，伫立江楼望处。\n澄明远水生光，重叠暮山耸翠。\n遥认断桥幽径，隐隐渔村，向晚孤烟起。\n残阳里。\n脉脉朱阑静倚。\n黯然情绪，未饮先如醉。\n愁无际。\n暮云过了，秋光老尽，故人千里。\n竟日空凝睇。"},
{"title": "谒金门·秋夜", "author": "苏轼", "dynasty": "宋代", "content": "秋帷里。\n长漏伴人无寐。\n低玉枕凉轻绣被。\n一番秋气味。\n晓色又侵窗纸。\n窗外鸡声初起。\n声断几声还到耳。\n已明声未已。"},
{"title": "菩萨蛮·秋闺", "author": "徐灿", "dynasty": "清代", "content": "西风几弄冰肌彻，玲珑晶枕愁双设。\n时节是重阳，菊花牵恨长。\n鱼书经岁绝，烛泪流残月。\n梦也不分明，远山云乱横。"},
{"title": "临江仙引·渡口", "author": "柳永", "dynasty": "宋代", "content": "渡口、向晚，乘瘦马、陟平冈。\n西郊又送秋光。\n对暮山横翠，衫残叶飘黄。\n凭高念远，素景楚天，无处不凄凉。\n香闺别来无信息，云愁雨恨难忘。\n指帝城归路，但烟水茫茫。\n凝情望断泪眼，尽日独立斜阳。"},
{"title": "代秋情", "author": "李白", "dynasty": "唐代", "content": "几日相别离，门前生穞葵。\n寒蝉聒梧桐，日夕长鸣悲。\n白露湿萤火，清霜凌兔丝。\n空掩紫罗袂，长啼无尽时。"},
{"title": "书李世南所画秋景二首", "author": "苏轼", "dynasty": "宋代", "content": "野水参差落涨痕，疏林欹倒出霜根。\n扁舟一棹归何处？家在江南黄叶村。\n人间斤斧日创夷，谁见龙蛇百尺姿。\n不是溪山成独往，何人解作挂猿枝。"},
{"title": "赋得秋日悬清光", "author": "王维", "dynasty": "唐代", "content": "寥廓凉天静，晶明白日秋。\n圆光含万象，碎影入闲流。\n迥与青冥合，遥同江甸浮。\n昼阴殊众木，斜影下危楼。\n宋玉登高怨，张衡望远愁。\n馀辉如可托，云路岂悠悠。"},
{"title": "中秋", "author": "李朴", "dynasty": "宋代", "content": "皓魄当空宝镜升，云间仙籁寂无声。\n平分秋色一轮满，长伴云衢千里明。\n狡兔空从弦外落，妖蟆休向眼前生。\n灵槎拟约同携手，更待银河彻底清。"},
{"title": "苏武慢·雁落平沙", "author": "蔡伸", "dynasty": "宋代", "content": "雁落平沙，烟笼寒水，古垒鸣笳声断。\n青山隐隐，败叶萧萧，天际暝鸦零乱。\n楼上黄昏，片帆千里归程，年华将晚。\n望碧云空暮，佳人何处，梦魂俱远。\n忆旧游、邃馆朱扉，小园香径，尚想桃花人面。\n书盈锦轴，恨满金徽，难写寸心幽怨。\n两地离愁，一尊芳酒凄凉，危阑倚遍。\n尽迟留、凭仗西风，吹干泪眼。"},
{"title": "晚秋夜", "author": "白居易", "dynasty": "唐代", "content": "碧空溶溶月华静，月里愁人吊孤影。\n花开残菊傍疏篱，叶下衰桐落寒井。\n塞鸿飞急觉秋尽，邻鸡鸣迟知夜永。\n凝情不语空所思，风吹白露衣裳冷。"},
{"title": "秋日鲁郡尧祠亭上宴别杜补阙范侍御", "author": "李白", "dynasty": "唐代", "content": "我觉秋兴逸，谁云秋兴悲？山将落日去，水与晴空宜。\n鲁酒白玉壶，送行驻金羁。\n歇鞍憩古木，解带挂横枝。\n歌鼓川上亭，曲度神飙吹。\n云归碧海夕，雁没青天时。\n相失各万里，茫然空尔思。"},
{"title": "淮阳感秋", "author": "李密", "dynasty": "隋代", "content": "金风荡初节，玉露凋晚林。\n此夕穷涂士，郁陶伤寸心。\n野平葭苇合，村荒藜藿深。\n眺听良多感，徙倚独沾襟。\n沾襟何所为，怅然怀古意。\n秦俗犹未平，汉道将何冀。\n樊哙市井徒，萧何刀笔吏。\n一朝时运会，千古传名谥。\n寄言世上雄，虚生真可愧。"},
{"title": "暮秋山行", "author": "岑参", "dynasty": "唐代", "content": "疲马卧长坂，夕阳下通津。\n山风吹空林，飒飒如有人。\n苍旻霁凉雨，石路无飞尘。\n千念集暮节，万籁悲萧辰。\n鶗鴂昨夜鸣，蕙草色已陈。\n况在远行客，自然多苦辛。"},
{"title": "疏帘淡月·寓桂枝香秋思", "author": "张辑", "dynasty": "宋代", "content": "梧桐雨细。\n渐滴作秋声，被风惊碎。\n润逼衣篝，线袅蕙炉沈水。\n悠悠岁月天涯醉。\n一分秋、一分憔悴。\n紫箫吟断，素笺恨切，夜寒鸿起。\n又何苦、凄凉客里。\n负草堂春绿，竹溪空翠。\n落叶西风，吹老几番尘世。\n从前谙尽江湖味。\n听商歌、归兴千里。\n露侵宿酒，疏帘淡月，照人无寐。"},
{"title": "八归·秋江带雨", "author": "史达祖", "dynasty": "宋代", "content": "秋江带雨，寒沙萦水，人瞰画阁愁独。\n烟蓑散响惊诗思，还被乱鸥飞去，秀句难续。\n冷眼尽归图画上，认隔岸、微茫云屋。\n想半属、渔市樵村，欲暮竞然竹。\n须信风流未老，凭持酒、慰此凄凉心目。\n一鞭南陌，几篙官渡，赖有歌眉舒绿。\n只匆匆眺远，早觉闲愁挂乔木。\n应难奈，故人天际，望彻淮山，相思无雁足。"},
{"title": "玉楼春·和吴见山韵", "author": "吴文英", "dynasty": "宋代", "content": "阑干独倚天涯客。\n心影暗凋风叶寂。\n千山秋入雨中青，一雁暮随云去急。\n霜花强弄春颜色。\n相吊年光浇大白。\n海烟沈处倒残霞，一杼鲛绡和泪织。"},
{"title": "荷叶杯·镜水夜来秋月", "author": "温庭筠", "dynasty": "唐代", "content": "镜水夜来秋月，如雪。\n采莲时，小娘红粉对寒浪。\n惆怅，正思惟。"},
{"title": "秋晚登城北门", "author": "陆游", "dynasty": "宋代", "content": "幅巾藜杖北城头，卷地西风满眼愁。\n一点烽传散关信，两行雁带杜陵秋。\n山河兴废供搔首，身世安危入倚楼。\n横槊赋诗非复昔，梦魂犹绕古梁州。"},
{"title": "鹧鸪天·枫落河梁野水秋", "author": "苏庠", "dynasty": "宋代", "content": "枫落河梁野水秋。\n淡烟衰草接郊丘。\n醉眠小坞黄茅店，梦倚高城赤叶楼。\n天杳杳，路悠悠。\n钿筝歌扇等闲休。\n灞桥杨柳年年恨，鸳浦芙蓉叶叶愁。"},
{"title": "鹧鸪天·化度寺作", "author": "吴文英", "dynasty": "宋代", "content": "池上红衣伴倚阑，栖鸦常带夕阳还。\n殷云度雨疏桐落，明月生凉宝扇闲。\n乡梦窄，水天宽。\n小窗愁黛淡秋山。\n吴鸿好为传归信，杨柳阊门屋数间。"},
{"title": "西湖杂咏·秋", "author": "薛昂夫", "dynasty": "元代", "content": "疏林红叶，芙蓉将谢，天然妆点秋屏列。\n断霞遮，夕阳斜，山腰闪出闲亭榭。\n分付画船且慢者。\n歌，休唱彻；诗，乘兴写。"},
{"title": "齐天乐·绿芜凋尽台城路", "author": "周邦彦", "dynasty": "宋代", "content": "绿芜凋尽台城路，殊乡又逢秋晚。\n暮雨生寒，鸣蛩劝织，深阁时闻裁剪。\n云窗静掩。\n叹重拂罗裀，顿疏花簟。\n尚有綀囊，露萤清夜照书卷。\n荆江留滞最久，故人相望处，离思何限。\n渭水西风，长安乱叶，空忆诗情宛转，凭高眺远。\n正玉液新篘，蟹螯初荐。\n醉倒山翁，但愁斜照敛。"},
{"title": "秋怀", "author": "元好问", "dynasty": "金朝", "content": "凉叶萧萧散雨声，虚堂淅淅掩霜清。\n黄华自与西风约，白发先从远客生。\n吟似候虫秋更苦，梦和寒鹊夜频惊。\n何时石岭关山路，一望家山眼暂明？"},
{"title": "南山田中行", "author": "李贺", "dynasty": "唐代", "content": "秋野明，秋风白，塘水漻漻虫啧啧。\n云根苔藓山上石，冷红泣露娇啼色。\n荒畦九月稻叉牙，蛰萤低飞陇径斜。\n石脉水流泉滴沙，鬼灯如漆点松花。"},
{"title": "杨柳枝 / 柳枝词", "author": "刘禹锡", "dynasty": "唐代", "content": "清江一曲柳千条，二十年前旧板桥。\n曾与美人桥上别，恨无消息到今朝。"},
{"title": "柳", "author": "李商隐", "dynasty": "唐代", "content": "曾逐东风拂舞筵，乐游春苑断肠天。\n如何肯到清秋日，已带斜阳又带蝉。"},
{"title": "送别诗", "author": "佚名", "dynasty": "隋代", "content": "杨柳青青著地垂，杨花漫漫搅天飞。\n柳条折尽花飞尽，借问行人归不归？"},
{"title": "酬晖上人秋夜山亭有赠", "author": "陈子昂", "dynasty": "唐代", "content": "皎皎白林秋，微微翠山静。\n禅居感物变，独坐开轩屏。\n风泉夜声杂，月露宵光冷。\n多谢忘机人，尘忧未能整。"},
{"title": "唐多令·柳絮", "author": "曹雪芹", "dynasty": "清代", "content": "粉堕百花洲，香残燕子楼。\n一团团、逐队成球。\n飘泊亦如人命薄，空缱绻，说风流。\n草木也知愁，韶华竟白头。\n叹今生、谁舍谁收！嫁与东风春不管，凭尔去，忍淹留！"},
{"title": "采桑子·辘轳金井梧桐晚", "author": "李煜", "dynasty": "五代", "content": "辘轳金井梧桐晚，几树惊秋。\n昼雨新愁，百尺虾须在玉钩。\n琼窗春断双蛾皱，回首边头。\n欲寄鳞游，九曲寒波不泝流。"},
{"title": "采莲子二首", "author": "皇甫松", "dynasty": "唐代", "content": "菡萏香连十顷陂，小姑贪戏采莲迟。\n晚来弄水船头湿，更脱红裙裹鸭儿。\n船动湖光滟滟秋，贪看年少信船流。\n无端隔水抛莲子，遥被人知半日羞。"},
{"title": "关河令·秋阴时晴渐向暝", "author": "周邦彦", "dynasty": "宋代", "content": "秋阴时晴渐向暝，变一庭凄冷。\n伫听寒声，云深无雁影。\n更深人去寂静，但照壁孤灯相映。\n酒已都醒，如何消夜永！"},
{"title": "摸鱼儿·问莲根有丝多少", "author": "元好问", "dynasty": "金朝", "content": "泰和中，大名民家小儿女，有以私情不如意赴水者，官为踪迹之，无见也。\n其后踏藕者得二尸水中，衣服仍可验，其事乃白。\n是岁此陂荷花开，无不并蒂者。\n沁水梁国用，时为录事判官，为李用章内翰言如此。\n此曲以乐府《双蕖怨》命篇。\n“咀五色之灵芝，香生九窍；咽三危之瑞露，春动七情”，韩偓《香奁集》中自序语。\n　　问莲根、有丝多少，莲心知为谁苦？双花脉脉娇相向，只是旧家儿女。\n天已许。\n甚不教、白头生死鸳鸯浦？夕阳无语。\n算谢客烟中，湘妃江上，未是断肠处。\n　　香奁梦，好在灵芝瑞露。\n人间俯仰今古。\n海枯石烂情缘在，幽恨不埋黄土。\n相思树，流年度，无端又被西风误。\n兰舟少住。\n怕载酒重来，红衣半落，狼藉卧风雨。"},
{"title": "浣溪沙·波面铜花冷不收", "author": "吴文英", "dynasty": "宋代", "content": "波面铜花冷不收。\n玉人垂钓理纤钩。\n月明池阁夜来秋。\n江燕话归成晓别，水花红减似春休。\n西风梧井叶先愁。"},
{"title": "古风·其二十六", "author": "李白", "dynasty": "唐代", "content": "碧荷生幽泉，朝日艳且鲜。\n秋花冒绿水，密叶罗青烟。\n秀色空绝世，馨香为谁传。\n坐看飞霜满，凋此红芳年。\n结根未得所，愿托华池边。"},
{"title": "采莲曲二首", "author": "王昌龄", "dynasty": "唐代", "content": "吴姬越艳楚王妃，争弄莲舟水湿衣。\n来时浦口花迎入，采罢江头月送归。\n荷叶罗裙一色裁，芙蓉向脸两边开。\n乱入池中看不见，闻歌始觉有人来。"},
{"title": "青阳渡", "author": "佚名", "dynasty": "魏晋", "content": "青荷盖绿水，芙蓉披红鲜。\n下有并根藕，上有并头莲。"},
{"title": "鹧鸪天·守得莲开结伴游", "author": "晏几道", "dynasty": "宋代", "content": "守得莲开结伴游，约开萍叶上兰舟。\n来时浦口云随棹，采罢江边月满楼。\n花不语，水空流，年年拚得为花愁。\n明朝万一西风动，争向朱颜不耐秋。"},
{"title": "叹庭前甘菊花", "author": "杜甫", "dynasty": "唐代", "content": "庭前甘菊移时晚，青蕊重阳不堪摘。\n明日萧条醉尽醒，残花烂熳开何益？篱边野外多众芳，采撷细琐升中堂。\n念兹空长大枝叶，结根失所缠风霜。"},
{"title": "送别", "author": "王之涣", "dynasty": "唐代", "content": "杨柳东风树，青青夹御河。\n近来攀折苦，应为别离多。"},
{"title": "采莲曲", "author": "白居易", "dynasty": "唐代", "content": "菱叶萦波荷飐风，荷花深处小船通。\n逢郎欲语低头笑，碧玉搔头落水中。"},
{"title": "问菊", "author": "曹雪芹", "dynasty": "清代", "content": "欲讯秋情众莫知，喃喃负手叩东篱。\n孤标傲世偕谁隐，一样花开为底迟？圃露庭霜何寂寞，鸿归蛩病可相思？休言举世无谈者，解语何妨话片时。"},
{"title": "采桑子·荷花开后西湖好", "author": "欧阳修", "dynasty": "宋代", "content": "荷花开后西湖好，载酒来时。\n不用旌旗，前后红幢绿盖随。\n画船撑入花深处，香泛金卮。\n烟雨微微，一片笙歌醉里归。"},
{"title": "残菊", "author": "曹雪芹", "dynasty": "清代", "content": "露凝霜重渐倾欹，宴赏才过小雪时。\n蒂有余香金淡泊，枝无全叶翠离披。\n半床落月蛩声病，万里寒云雁阵迟。\n明岁秋风知再会，暂时分手莫相思。"},
{"title": "菊梦", "author": "曹雪芹", "dynasty": "清代", "content": "篱畔秋酣一觉清，和云伴月不分明。\n登仙非慕庄生蝶，忆旧还寻陶令盟。\n睡去依依随雁断，惊回故故恼蛩鸣。\n醒时幽怨同谁诉，衰草寒烟无限情。"},
{"title": "章台柳·寄柳氏", "author": "韩翃", "dynasty": "唐代", "content": "章台柳，章台柳，颜色青青今在否？纵使长条似旧垂，也应攀折他人手。\n章台柳，章台柳，往日依依今在否？纵使长条似旧垂，也应攀折他人手。\n章台柳，章台柳，昔日青青今在否？纵使长条似旧垂，也应攀折他人手。"},
{"title": "折荷有赠", "author": "李白", "dynasty": "唐代", "content": "涉江玩秋水，爱此红蕖鲜。\n攀荷弄其珠，荡漾不成圆。\n佳人彩云里，欲赠隔远天。\n相思无因见，怅望凉风前。"},
{"title": "重阳席上赋白菊", "author": "白居易", "dynasty": "唐代", "content": "满园花菊郁金黄，中有孤丛色似霜。\n还似今朝歌酒席，白头翁入少年场。"},
{"title": "饮酒·七", "author": "陶渊明", "dynasty": "魏晋", "content": "秋菊有佳色，裛露掇其英。\n泛此忘忧物，远我遗世情。\n一觞虽独尽，杯尽壶自倾。\n日入群动息，归鸟趋林鸣。\n啸傲东轩下，聊复得此生。"},
{"title": "九月十日即事", "author": "李白", "dynasty": "唐代", "content": "昨日登高罢，今朝更举觞。\n菊花何太苦，遭此两重阳？"},
{"title": "醉花阴·黄花谩说年年好", "author": "辛弃疾", "dynasty": "宋代", "content": "黄花谩说年年好。\n也趁秋光老。\n绿鬓不惊秋，若斗尊前，人好花堪笑。\n蟠桃结子知多少。\n家住三山岛。\n何日跨归鸾，沧海飞尘，人世因缘了。"},
{"title": "荷花", "author": "李商隐", "dynasty": "唐代", "content": "都无色可并，不奈此香何。\n瑶席乘凉设，金羁落晚过。\n回衾灯照绮，渡袜水沾罗。\n预想前秋别，离居梦棹歌。"},
{"title": "菩萨蛮·秋风扫尽闲花草", "author": "夫寿妻", "dynasty": "宋代", "content": "秋风扫尽闲花草，黄花不逐秋光老。\n试与插钗头，钗头占断秋。\n簪花人有意，共祝年年醉。\n不用泛瑶觞，花先着酒香。"},
{"title": "野人饷菊有感", "author": "张煌言", "dynasty": "明代", "content": "战罢秋风笑物华，野人偏自献黄花。\n已看铁骨经霜老，莫遣金心带雨斜。"},
{"title": "鹊踏枝·梅落繁枝千万片", "author": "冯延巳", "dynasty": "五代", "content": "梅落繁枝千万片，犹自多情，学雪随风转。\n昨夜笙歌容易散，酒醒添得愁无限。\n楼上春山寒四面，过尽征鸿，暮景烟深浅。\n一晌凭栏人不见，鲛绡掩泪思量遍。"},
{"title": "宣城见杜鹃花", "author": "李白", "dynasty": "唐代", "content": "蜀国曾闻子规鸟，宣城又见杜鹃花。\n一叫一回肠一断，三春三月忆三巴。"},
{"title": "蝶恋花·黄菊开时伤聚散", "author": "晏几道", "dynasty": "宋代", "content": "黄菊开时伤聚散。\n曾记花前，共说深深愿。\n重见金英人未见。\n相思一夜天涯远。\n罗带同心闲结遍。\n带易成双，人恨成双晚。\n欲写彩笺书别怨。\n泪痕早已先书满。"},
{"title": "过菊江亭", "author": "于谦", "dynasty": "明代", "content": "杖履逍遥五柳旁，一辞独擅晋文章。\n黄花本是无情物，也共先生晚节香。"},
{"title": "如梦令·道是梨花不是", "author": "严蕊", "dynasty": "宋代", "content": "道是梨花不是。\n道是杏花不是。\n白白与红红，别是东风情味。\n曾记，曾记。\n人在武陵微醉。"},
{"title": "卜算子·芍药打团红", "author": "洪咨夔", "dynasty": "宋代", "content": "芍药打团红，萱草成窝绿。\n帘卷疏风燕子归，依旧卢仝屋。\n贫放麹生疏，闲到青奴熟。\n扫地焚香伴老仙，人胜连环玉。"},
{"title": "浣溪沙·谁道飘零不可怜", "author": "纳兰性德", "dynasty": "清代", "content": "谁道飘零不可怜，旧游时节好花天。\n断肠人去自经年。\n一片晕红才著雨，几丝柔绿乍和烟。\n倩魂销尽夕阳前。"},
{"title": "青杏儿·风雨替花愁", "author": "赵秉文", "dynasty": "元代", "content": "风雨替花愁。\n风雨罢，花也应休。\n劝君莫惜花前醉，今年花谢，明年花谢，白了人头。\n乘兴两三瓯。\n拣溪山好处追游。\n但教有酒身无事，有花也好，无花也好，选甚春秋。"},
{"title": "蜀葵花歌", "author": "岑参", "dynasty": "唐代", "content": "昨日一花开，今日一花开。\n今日花正好，昨日花已老。\n始知人老不如花，可惜落花君莫扫。\n人生不得长少年，莫惜床头沽酒钱。\n请君有钱向酒家，君不见，蜀葵花。"},
{"title": "庆庵寺桃花", "author": "谢枋得", "dynasty": "宋代", "content": "寻得桃源好避秦，桃红又是一年春。\n花飞莫遣随流水，怕有渔郎来问津。"},
{"title": "途中见杏花", "author": "吴融", "dynasty": "唐代", "content": "一枝红杏出墙头，墙外行人正独愁。\n长得看来犹有恨，可堪逢处更难留！林空色暝莺先到，春浅香寒蝶未游。\n更忆帝乡千万树，澹烟笼日暗神州。"},
{"title": "残花", "author": "李清照", "dynasty": "宋代", "content": "花开花落花无悔，缘来缘去缘如水。\n花谢为花开，花飞为花悲。\n花悲为花泪，花泪为花碎。\n花舞花落泪，花哭花瓣飞。\n花开为谁谢，花谢为谁悲。"},
{"title": "访妙玉乞红梅", "author": "曹雪芹", "dynasty": "清代", "content": "酒未开樽句未裁，寻春问腊到蓬莱。\n不求大士瓶中露，为乞孀娥槛外梅。\n入世冷挑红雪去，离尘香割紫云来。\n槎枒谁惜诗肩瘦，衣上犹沾佛院苔。"},
{"title": "上堂开示颂", "author": "黄蘖禅师", "dynasty": "唐代", "content": "尘劳迥脱事非常，紧把绳头做一场。\n不经一番寒彻骨，怎得梅花扑鼻香。"},
{"title": "虞美人·春情只到梨花薄", "author": "纳兰性德", "dynasty": "清代", "content": "春情只到梨花薄，片片催零落。\n夕阳何事近黄昏，不道人间犹有未招魂。\n银笺别梦当时句，密绾同心苣。\n为伊判作梦中人，索向画图清夜唤真真。"},
{"title": "雪里梅花诗", "author": "阴铿", "dynasty": "南北朝", "content": "春近寒虽转，梅舒雪尚飘。\n从风还共落，照日不俱销。\n叶开随足影，花多助重条。\n今来渐异昨，向晚判胜朝。"},
{"title": "水龙吟·雪中登大观亭", "author": "邓廷桢", "dynasty": "清代", "content": "关河冻合梨云，冲寒犹试连钱骑。\n思量旧梦，黄梅听雨，危阑倦倚。\n披氅重来，不分明出，可怜烟水。\n算夔巫万里，金焦两点，谁说与，苍茫意？却忆蛟台往事，耀弓刀，舳舻天际。\n而今剩了，低迷鱼艇，模粘雁字。\n我辈登临，残山送暝，远江延醉。\n折梅花去也，城西炬火，照琼瑶碎。"},
{"title": "丑奴儿慢·麓翁飞翼楼观雪", "author": "吴文英", "dynasty": "宋代", "content": "东风未起，花上纤尘无影。\n峭云湿，凝酥深坞，乍洗梅清。\n钓卷愁丝，冷浮虹气海空明。\n若耶门闭，扁舟去懒，客思鸥轻。\n几度问春，倡红冶翠，空媚阴晴。\n看真色、千岩一素，天澹无情。\n醒眼重开，玉钩帘外晓峰青。\n相扶轻醉，越王台上，更最高层。"},
{"title": "三部乐·商调梅雪", "author": "周邦彦", "dynasty": "宋代", "content": "浮玉飞琼，向邃馆静轩，倍增清绝。\n夜窗垂练，何用交光明月。\n近闻道、官阁多梅，趁暗香未远，冻蕊初发。\n倩谁摘取，寄赠情人桃叶。\n回文近传锦字，道为君瘦损，是人都说。\n祅知染红著手，胶梳黏发。\n转思量、镇长堕睫。\n都只为、情深意切。\n欲报消息，无一句、堪愈愁结。"},
{"title": "题寒江钓雪图", "author": "释敬安", "dynasty": "近现代", "content": "垂钓板桥东，雪压蓑衣冷。\n江寒水不流，鱼嚼梅花影。"},
{"title": "雪诗", "author": "张孜", "dynasty": "唐代", "content": "长安大雪天，鸟雀难相觅。\n其中豪贵家，捣椒泥四壁。\n到处爇红炉，周回下罗幂。\n暖手调金丝，蘸甲斟琼液。\n醉唱玉尘飞，困融香汁滴。\n岂知饥寒人，手脚生皴劈。"},
{"title": "太常引·姑苏台赏雪", "author": "张可久", "dynasty": "元代", "content": "断塘流水洗凝脂，早起索吟诗。\n何处觅西施？垂杨柳萧萧鬓丝。\n银匙藻井，粉香梅圃，万瓦玉参差。\n一曲乐天词，富贵似吴王在时。"},
{"title": "雪后到乾明寺遂宿", "author": "苏轼", "dynasty": "宋代", "content": "门外山光马亦惊，阶前屐齿我先行。\n风花误入长春苑，云月长临不夜城。\n未许牛羊伤至洁，且看鸦鹊弄新晴。\n更须携被留僧榻，待听催檐泻竹声。"},
{"title": "蟾宫曲·雪", "author": "薛昂夫", "dynasty": "元代", "content": "天仙碧玉琼瑶，点点扬花，片片鹅毛。\n访戴归来，寻梅懒去，独钓无聊。\n一个饮羊羔红炉暖阁，一个冻骑驴野店溪桥，你自评跋，那个清高，那个粗豪？"},
{"title": "无闷·催雪", "author": "吴文英", "dynasty": "宋代", "content": "霓节飞琼，鸾驾弄玉，杳隔平云弱水。\n倩皓鹤传书，卫姨呼起。\n莫待粉河凝晓，趁夜月、瑶笙飞环佩。\n正蹇驴吟影，茶烟灶冷，酒亭门闭。\n歌丽。\n泛碧蚁。\n放绣帘半钩，宝台临砌。\n要须借东君，灞陵春意。\n晓梦先迷楚蝶，早风戾、重寒侵罗被。\n还怕掩、深院梨花，又作故人清泪。"},
{"title": "点绛唇·黄花城早望", "author": "纳兰性德", "dynasty": "清代", "content": "五夜光寒，照来积雪平于栈。\n西风何限，自起披衣看。\n对此茫茫，不觉成长叹。\n何时旦，晓星欲散，飞起平沙雁。"},
{"title": "洛阳春·雪", "author": "纳兰性德", "dynasty": "清代", "content": "密洒征鞍无数。\n冥迷远树。\n乱山重叠杳难分，似五里、蒙蒙雾。\n惆怅琐窗深处。\n湿花轻絮。\n当时悠飏得人怜，也都是、浓香助。"},
{"title": "酬王二十舍人雪中见寄", "author": "柳宗元", "dynasty": "唐代", "content": "三日柴门拥不开，阶平庭满白皑皑。\n今朝蹋作琼瑶迹，为有诗从凤沼来。"},
{"title": "天山雪歌送萧治归京", "author": "岑参", "dynasty": "唐代", "content": "天山雪云常不开，千峰万岭雪崔嵬。\n北风夜卷赤亭口，一夜天山雪更厚。\n能兼汉月照银山，复逐胡风过铁关。\n交河城边鸟飞绝，轮台路上马蹄滑。\n晻霭寒氛万里凝，阑干阴崖千丈冰。\n将军狐裘卧不暖，都护宝刀冻欲断。\n正是天山雪下时，送君走马归京师。\n雪中何以赠君别，惟有青青松树枝。"},
{"title": "雪晴晚望", "author": "贾岛", "dynasty": "唐代", "content": "倚杖望晴雪，溪云几万重。\n樵人归白屋，寒日下危峰。\n野火烧冈草，断烟生石松。\n却回山寺路，闻打暮天钟。"},
{"title": "念奴娇·天丁震怒", "author": "完颜亮", "dynasty": "金朝", "content": "天丁震怒，掀翻银海，散乱珠箔。\n六出奇花飞滚滚，平填了、山中丘壑。\n皓虎颠狂，素麟猖獗，掣断真珠索。\n玉龙酣战，鳞甲满天飘落。\n谁念万里关山，征夫僵立，缟带占旗脚。\n色映戈矛，光摇剑戟，杀气横戎幕。\n貔虎豪雄，偏裨真勇，非与谈兵略。\n须一醉，看取碧空寥廓。"},
{"title": "水仙子·西湖探梅", "author": "杨朝英", "dynasty": "元代", "content": "雪晴天地一冰壶，竟往西湖探老逋，骑驴踏雪溪桥路。\n笑王维作画图，拣梅花多处提壶。\n对酒看花笑，无钱当剑沽，醉倒在西湖！"},
{"title": "雪赋", "author": "谢惠连", "dynasty": "南北朝", "content": "岁将暮，时既昏。\n寒风积，愁云繁。\n梁王不悦，游于兔园。\n乃置旨酒，命宾友。\n召邹生，延枚叟。\n相如末至，居客之右。\n俄而微霰零，密雪下。\n王乃歌北风于卫诗，咏南山于周雅。\n授简于司马大夫，曰：“抽子秘思，骋子妍辞，侔色揣称，为寡人赋之。\n”　　相如于是避席而起，逡巡而揖。\n曰：臣闻雪宫建于东国，雪山峙于西域。\n岐昌发咏于来思，姬满申歌于《黄竹》。\n《曹风》以麻衣比色，楚谣以幽兰俪曲。\n盈尺则呈瑞于丰年，袤丈则表沴于阴德。\n雪之时义远矣哉！请言其始。\n　　若乃玄律穷，严气升。\n焦溪涸，汤谷凝。\n火井灭，温泉冰。\n沸潭无涌，炎风不兴。\n北户墐扉，裸壤垂缯。\n于是河海生云，朔漠飞沙。\n连氛累霭，揜日韬霞。\n霰淅沥而先集，雪纷糅而遂多。\n　　其为状也，散漫交错，氛氲萧索。\n蔼蔼浮浮，瀌瀌弈弈。\n联翩飞洒，徘徊委积。\n始缘甍而冒栋，终开帘而入隙。\n初便娟于墀庑，末萦盈于帷席。\n既因方而为圭，亦遇圆而成璧。\n眄隰则万顷同缟，瞻山则千岩俱白。\n于是台如重璧，逵似连璐。\n庭列瑶阶，林挺琼树，皓鹤夺鲜，白鹇失素，纨袖惭冶，玉颜掩姱。\n　　若乃积素未亏，白日朝鲜，烂兮若烛龙，衔耀照昆山。\n尔其流滴垂冰，缘溜承隅，粲兮若冯夷，剖蚌列明珠。\n至夫缤纷繁骛之貌，皓皔曒洁之仪。\n回散萦积之势，飞聚凝曜之奇，固展转而无穷，嗟难得而备知。\n　　若乃申娱玩之无已，夜幽静而多怀。\n风触楹而转响，月承幌而通晖。\n酌湘吴之醇酎，御狐貉之兼衣。\n对庭鹍之双舞，瞻云雁之孤飞。\n践霜雪之交积，怜枝叶之相违。\n驰遥思于千里，愿接手而同归。\n　　邹阳闻之，懑然心服。\n有怀妍唱，敬接末曲。\n于是乃作而赋积雪之歌，歌曰：　　携佳人兮披重幄，援绮衾兮坐芳褥。\n　　燎熏炉兮炳明烛，酌桂酒兮扬清曲。\n　　又续写而为白雪之歌，歌曰：　　曲既扬兮酒既陈，朱颜酡兮思自亲。\n　　愿低帷以昵枕，念解佩而褫绅。\n　　怨年岁之易暮，伤后会之无因。\n　　君宁见阶上之白雪，岂鲜耀于阳春。\n　　歌卒。\n王乃寻绎吟玩，抚览扼腕。\n顾谓枚叔，起而为乱，乱曰：　　白羽虽白，质以轻兮，白玉虽白，空守贞兮。\n未若兹雪，因时兴灭。\n玄阴凝不昧其洁，太阳耀不固其节。\n节岂我名，洁岂我贞。\n凭云升降，从风飘零。\n值物赋象，任地班形。\n素因遇立，污随染成。\n纵心皓然，何虑何营？"},
{"title": "嘲三月十八日雪", "author": "温庭筠", "dynasty": "唐代", "content": "三月雪连夜，未应伤物华。\n只缘春欲尽，留著伴梨花。"},
{"title": "悼伤后赴东蜀辟至散关遇雪", "author": "李商隐", "dynasty": "唐代", "content": "剑外从军远，无家与寄衣。\n散关三尺雪，回梦旧鸳机。"},
{"title": "钓雪亭", "author": "姜夔", "dynasty": "宋代", "content": "阑干风冷雪漫漫，惆怅无人把钓竿。\n时有官船桥畔过，白鸥飞去落前滩。"},
{"title": "雪夜小饮赠梦得", "author": "白居易", "dynasty": "唐代", "content": "同为懒慢园林客，共对萧条雨雪天。\n小酌酒巡销永夜，大开口笑送残年。\n久将时背成遗老，多被人呼作散仙。\n呼作散仙应有以，曾看东海变桑田。"},
{"title": "水仙子·舟中", "author": "孙周卿", "dynasty": "元代", "content": "孤舟夜泊洞庭边，灯火青荧对客船。\n朔风吹老梅花片，推开篷雪满天。\n诗豪与风雪争先。\n雪片与风鏖战，诗和雪缴缠。\n一笑琅然。"},
{"title": "木兰花·风帘向晓寒成阵", "author": "晏几道", "dynasty": "宋代", "content": "风帘向晓寒成阵。\n来报东风消息近。\n试从梅蒂紫边寻，更绕柳枝柔处问。\n来迟不是春无信。\n开晚却疑花有恨。\n又应添得几分愁，二十五弦弹未尽。"},
{"title": "扫花游·秋声", "author": "王沂孙", "dynasty": "宋代", "content": "商飙乍发，渐淅淅初闻，萧萧还住。\n顿惊倦旅。\n背青灯吊影，起吟愁赋。\n断续无凭，试立荒庭听取。\n在何许？但落叶满阶，惟有高树。\n迢递归梦阻。\n正老耳难禁，病怀凄楚。\n故山院宇。\n想边鸿孤唳，砌蛩私语。\n数点相和，更著芭蕉细雨。\n避无处。\n这闲愁，夜深尤苦。"},
{"title": "望雪", "author": "李世民", "dynasty": "唐代", "content": "冻云宵遍岭，素雪晓凝华。\n入牖千重碎，迎风一半斜。\n不妆空散粉，无树独飘花。\n萦空惭夕照，破彩谢晨霞。"},
{"title": "秋日三首", "author": "秦观", "dynasty": "宋代", "content": "霜落邗沟积水清，寒星无数傍船明。\n菰蒲深处疑无地，忽有人家笑语声。\n月团新碾瀹花瓷，饮罢呼儿课楚词。\n风定小轩无落叶，青虫相对吐秋丝。\n连卷雌霓小西楼，逐雨追晴意未休。\n安得万妆相向舞，酒酣聊把作缠头。"},
{"title": "早秋山中作", "author": "王维", "dynasty": "唐代", "content": "无才不敢累明时，思向东溪守故篱。\n岂厌尚平婚嫁早，却嫌陶令去官迟。\n草间蛩响临秋急，山里蝉声薄暮悲。\n寂寞柴门人不到，空林独与白云期。"},
{"title": "沁园春·张路分秋阅", "author": "刘过", "dynasty": "宋代", "content": "万马不嘶，一声寒角，令行柳营。\n见秋原如掌，枪刀突出，星驰铁骑，阵势纵横。\n人在油幢，戎韬总制，羽扇从容裘带轻。\n君知否，是山西将种，曾系诗盟。\n龙蛇纸上飞腾。\n看落笔四筵风雨惊。\n便尘沙出塞，封侯万里，印金如斗，未惬平生。\n拂拭腰间，吹毛剑在，不斩楼兰心不平。\n归来晚，听随军鼓吹，已带边声。"},
{"title": "殿前欢·对菊自叹", "author": "张养浩", "dynasty": "元代", "content": "可怜秋，一帘疏雨暗西楼，黄花零落重阳后，减尽风流。\n对黄花人自羞，花依旧，人比黄花瘦。\n问花不语，花替人愁。"},
{"title": "洞庭湖阻风赠张十一署·时自阳山徙掾江陵", "author": "韩愈", "dynasty": "唐代", "content": "十月阴气盛，北风无时休。\n苍茫洞庭岸，与子维双舟。\n雾雨晦争泄，波涛怒相投。\n犬鸡断四听，粮绝谁与谋。\n相去不容步，险如碍山丘。\n清谈可以饱，梦想接无由。\n男女喧左右，饥啼但啾啾。\n非怀北归兴，何用胜羁愁。\n云外有白日，寒光自悠悠。\n能令暂开霁，过是吾无求。"},
{"title": "江上秋夜", "author": "道潜", "dynasty": "宋代", "content": "雨暗苍江晚未晴，井梧翻叶动秋声。\n楼头夜半风吹断，月在浮云浅处明。"},
{"title": "卜算子·雪月最相宜", "author": "张孝祥", "dynasty": "宋代", "content": "雪月最相宜，梅雪都清绝。\n去岁江南见雪时，月底梅花发。\n今岁早梅开，依旧年时月。\n冷艳孤光照眼明，只欠些儿雪。"},
{"title": "登新平楼", "author": "李白", "dynasty": "唐代", "content": "去国登兹楼，怀归伤暮秋。\n天长落日远，水净寒波流。\n秦云起岭树，胡雁飞沙洲。\n苍苍几万里，目极令人愁。"},
{"title": "秋雁", "author": "揭傒斯", "dynasty": "元代", "content": "寒向江南暖，饥向江南饱。\n莫道江南恶，须道江南好。"},
{"title": "月上瓜洲·寓乌夜啼南徐多景楼作", "author": "张辑", "dynasty": "宋代", "content": "江头又见新秋。\n几多愁。\n塞草连天何处、是神州。\n英雄恨，古今泪，水东流。\n惟有渔竿明月、上瓜洲。"},
{"title": "七月二十九日崇让宅宴作", "author": "李商隐", "dynasty": "唐代", "content": "露如微霰下前池，月过回塘万竹悲。\n浮世本来多聚散，红蕖何事亦离披？悠扬归梦惟灯见，濩落生涯独酒知。\n岂到白头长知尔，嵩阳松雪有心期。"},
{"title": "清平乐·凄凄切切", "author": "纳兰性德", "dynasty": "清代", "content": "凄凄切切，惨淡黄花节。\n梦里砧声浑未歇，那更乱蛩悲咽。\n尘生燕子空楼，抛残弦索床头。\n一样晓风残月，而今触绪添愁。"},
{"title": "秋夕旅怀", "author": "李白", "dynasty": "唐代", "content": "凉风度秋海，吹我乡思飞。\n连山去无际，流水何时归。\n目极浮云色，心断明月晖。\n芳草歇柔艳，白露催寒衣。\n梦长银汉落，觉罢天星稀。\n含悲想旧国，泣下谁能挥。"},
{"title": "新秋夜寄诸弟", "author": "韦应物", "dynasty": "唐代", "content": "两地俱秋夕，相望共星河。\n高梧一叶下，空斋归思多。\n方用忧人瘼，况自抱微痾。\n无将别来近，颜鬓已蹉跎。"},
{"title": "秋晚悲怀", "author": "李觏", "dynasty": "宋代", "content": "渐老多忧百事忙，天寒日短更心伤。\n数分红色上黄叶，一瞬曙光成夕阳。\n春水别来应到海，小松生命合禁霜。\n壶中若逐仙翁去，待看年华几许长。"},
{"title": "秋望", "author": "李梦阳", "dynasty": "明代", "content": "黄河水绕汉宫墙，河上秋风雁几行。\n客子过壕追野马，将军弢箭射天狼。\n黄尘古渡迷飞挽，白月横空冷战场。\n闻道朔方多勇略，只今谁是郭汾阳。"},
{"title": "齐天乐·与冯深居登禹陵", "author": "吴文英", "dynasty": "宋代", "content": "三千年事残鸦外，无言倦凭秋树。\n逝水移川，高陵变谷，那识当时神禹。\n幽云怪雨。\n翠蓱湿空梁，夜深飞去。\n雁起青天，数行书似旧藏处。\n寂寥西窗久坐，故人悭会遇，同翦灯语。\n积藓残碑，零圭断璧，重拂人间尘土。\n霜红罢舞。\n漫山色青青，雾朝烟暮。\n岸锁春船，画旗喧赛鼓。"},
{"title": "同王征君湘中有怀", "author": "张谓", "dynasty": "唐代", "content": "八月洞庭秋，潇湘水北流。\n还家万里梦，为客五更愁。\n不用开书帙，偏宜上酒楼。\n故人京洛满，何日复同游。"},
{"title": "浣溪沙·败叶填溪水已冰", "author": "纳兰性德", "dynasty": "清代", "content": "败叶填溪水已冰，夕梦犹照短长亭。\n何年废寺失题名。\n倚马客临碑上字，斗鸡人拨佛前灯，净消尘土礼金经。"},
{"title": "送无可上人", "author": "贾岛", "dynasty": "唐代", "content": "圭峰霁色新，送此草堂人。\n麈尾同离寺，蛩鸣暂别亲。\n独行潭底影，数息树边身。\n终有烟霞约，天台作近邻。"},
{"title": "数日", "author": "赵师秀", "dynasty": "宋代", "content": "数日秋风欺病夫，尽吹黄叶下庭芜。\n林疏放得遥山出，又被云遮一半无。"},
{"title": "己酉岁九月九日", "author": "陶渊明", "dynasty": "魏晋", "content": "靡靡秋已夕，凄凄风露交。\n蔓草不复荣，园木空自凋。\n清气澄余滓，杳然天界高。\n哀蝉无留响，丛雁鸣云霄。\n万化相寻绎，人生岂不劳？从古皆有没，念之中心焦。\n何以称我情？浊酒且自陶。\n千载非所知，聊以永今朝。"},
{"title": "倦夜", "author": "杜甫", "dynasty": "唐代", "content": "竹凉侵卧内，野月满庭隅。\n重露成涓滴，稀星乍有无。\n暗飞萤自照，水宿鸟相呼。\n万事干戈里，空悲清夜徂。"},
{"title": "金缕曲·癸酉秋出都述怀有赋", "author": "龚自珍", "dynasty": "清代", "content": "我又南行矣！笑今年、鸾飘凤泊，情怀何似？纵使文章惊海内，纸上苍生而已。\n似春水、干卿何事？暮雨忽来鸿雁杳，莽关山、一派秋声里。\n催客去，去如水。\n华年心绪从头理，也何聊、看潮走马，广陵吴市。\n愿得黄金三百万，交尽美人名士。\n更结尽、燕邯侠子。\n来岁长安春事早，劝杏花、断莫相思死。\n木叶怨，罢论起。"},
{"title": "失题", "author": "杨广", "dynasty": "隋代", "content": "寒鸦飞数点，流水绕孤村。\n斜阳欲落处，一望黯消魂。"},
{"title": "对竹思鹤", "author": "钱惟演", "dynasty": "宋代", "content": "瘦玉萧萧伊水头，风宜清夜露宜秋。\n更教仙骥旁边立，尽是人间第一流。"},
{"title": "瑞鹤仙·秋感", "author": "吴文英", "dynasty": "宋代", "content": "泪荷抛碎璧。\n正漏云筛雨，斜捎窗隙。\n林声怨秋色。\n对小山不迭，寸眉愁碧。\n凉欺岸帻。\n暮砧催、银屏翦尺。\n最无聊、燕去堂空，旧幕暗尘罗额。\n行客。\n西园有分，断柳凄花，似曾相识。\n西风破屐。\n林下路，水边石。\n念寒蛩残梦，归鸿心事，那听江村夜笛。\n看雪飞、苹底芦梢，未如鬓白。"},
{"title": "孤山寺端上人房写望", "author": "林逋", "dynasty": "宋代", "content": "底处凭阑思眇然，孤山塔后阁西偏。\n阴沉画轴林间寺，零落棋枰葑上田。\n秋景有时飞独鸟，夕阳无事起寒烟。\n迟留更爱吾庐近，只待重来看雪天。"},
{"title": "霁雪 / 韩舍人书窗残雪", "author": "戎昱", "dynasty": "唐代", "content": "风卷寒云暮雪晴，江烟洗尽柳条轻。\n檐前数片无人扫，又得书窗一夜明。"},
{"title": "踏莎行·庚戌中秋后二夕带湖篆冈小酌", "author": "辛弃疾", "dynasty": "宋代", "content": "夜月楼台，秋香院宇。\n笑吟吟地人来去。\n是谁秋到便凄凉？当年宋玉悲如许。\n随分杯盘，等闲歌舞。\n问他有甚堪悲处？思量却也有悲时，重阳节近多风雨。"},
{"title": "葬花吟", "author": "曹雪芹", "dynasty": "清代", "content": "花谢花飞花满天，红消香断有谁怜？游丝软系飘春榭，落絮轻沾扑绣帘。\n闺中女儿惜春暮，愁绪满怀无释处。\n手把花锄出绣帘，忍踏落花来复去。\n柳丝榆荚自芳菲，不管桃飘与李飞；桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。\n一年三百六十日，风刀霜剑严相逼；明媚鲜妍能几时，一朝漂泊难寻觅。\n花开易见落难寻，阶前愁杀葬花人，独倚花锄泪暗洒，洒上空枝见血痕。\n杜鹃无语正黄昏，荷锄归去掩重门；青灯照壁人初睡，冷雨敲窗被未温。\n怪奴底事倍伤神？半为怜春半恼春。\n怜春忽至恼忽去，至又无言去未闻。\n昨宵庭外悲歌发，知是花魂与鸟魂？花魂鸟魂总难留，鸟自无言花自羞；愿侬此日生双翼，随花飞到天尽头。\n天尽头，何处有香丘？未若锦囊收艳骨，一抔净土掩风流。\n质本洁来还洁去，强于污淖陷渠沟。\n尔今死去侬收葬，未卜侬身何日丧？侬今葬花人笑痴，他年葬侬知是谁？试看春残花渐落，便是红颜老死时；一朝春尽红颜老，花落人亡两不知！——程高通行本花谢花飞飞满天，红消香断有谁怜？游丝软系飘春榭，落絮轻沾扑绣帘。\n闺中女儿惜春暮，愁绪满怀无释处。\n手把花锄出绣帘，忍踏落花来复去？柳丝榆荚自芳菲，不管桃飘与李飞。\n桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。\n一年三百六十日，风刀霜剑严相逼。\n明媚鲜妍能几时？一朝漂泊难寻觅。\n花开易见落难寻，阶前闷死葬花人。\n独倚花锄泪暗洒，洒上空枝见血痕。\n杜鹃无语正黄昏，荷锄归去掩重门。\n青灯照壁人初睡，冷雨敲窗被未温。\n怪奴底事倍伤神？半为怜春半恼春。\n怜春忽至恼忽去，至又无言去不闻。\n昨宵庭外悲歌发，知是花魂与鸟魂。\n花魂鸟魂总难留，鸟自无言花自羞。\n愿奴胁下生双翼，随花飞到天尽头。\n天尽头，何处有香丘？未若锦囊收艳骨，一抷净土掩风流！质本洁来还洁去，强于污淖陷渠沟。\n尔今死去侬收葬，未卜侬身何日丧？侬今葬花人笑痴，他年葬侬知有谁？试看春残花渐落，便是红颜老死时。\n一朝春尽红颜老，花落人亡两不知！——甲戌本花谢花飞花满天，红消香断有谁怜？游丝软系飘春榭，落絮轻沾扑绣帘。\n帘中女儿惜春莫，愁绪满怀无处诉。\n手把花锄出绣帘，忍踏落花来复去？柳丝榆荚自芳菲，不管桃飘与柳飞。\n桃李明年能再发，明岁闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。\n一年三百六十日，风刀霜剑严相逼。\n明媚鲜妍能几时？一朝漂泊难寻觅。\n花开易见落难寻，阶前闷杀葬花人。\n独把香锄泪暗洒，洒上花枝见血痕。\n杜鹃无语正黄昏，荷锄归去掩重门。\n青灯照壁人初睡，冷雨敲窗被未温。\n怪奴底事倍伤神？半为怜春半恼春。\n怜春忽至恼忽去，至又无言去不闻。\n昨宵庭外悲歌发，知是花魂与鸟魂。\n花魂鸟魂总难留，鸟自无言花自羞。\n愿奴胁下生双翼，随花飞落天尽头。\n天尽头，何处有香丘？未若锦囊收艳骨，一抔冷土掩风流。\n质本洁来还洁去，强于污淖陷渠沟。\n尔今死去奴收葬，未卜奴身何日亡？奴今葬花人笑痴，他年葬奴知是谁？试看春残花渐落，便是红颜老死时！一朝春尽红颜老，花落人亡两不知。\n——周汝昌校本"},
{"title": "定风波·江水沉沉帆影过", "author": "阎选", "dynasty": "五代", "content": "江水沉沉帆影过，游鱼到晚透寒波。\n渡口双双飞白鸟，烟袅，芦花深处隐渔歌。\n扁舟短棹归兰浦，人去，萧萧竹径透青莎。\n深夜无风新雨歇，凉月，露迎珠颗入圆荷。"},
{"title": "早春", "author": "白居易", "dynasty": "唐代", "content": "雪散因和气，冰开得暖光。\n春销不得处，唯有鬓边霜。"},
{"title": "对雪", "author": "杜甫", "dynasty": "唐代", "content": "战哭多新鬼，愁吟独老翁。\n乱云低薄暮，急雪舞回风。\n瓢弃尊无绿，炉存火似红。\n数州消息断，愁坐正书空。"},
{"title": "宴散", "author": "白居易", "dynasty": "唐代", "content": "小宴追凉散，平桥步月回。\n笙歌归院落，灯火下楼台。\n残暑蝉催尽，新秋雁戴来。\n将何还睡兴，临卧举残杯。"},
{"title": "雪后晚晴四山皆青惟东山全白赋最爱东山晴后雪二绝句", "author": "杨万里", "dynasty": "宋代", "content": "只知逐胜忽忘寒，小立春风夕照间。\n最爱东山晴后雪，软红光里涌银山。\n群山雪不到新晴，多作泥融少作冰。\n最爱东山晴后雪，却愁宜看不宜登。"},
{"title": "清平乐·画堂晨起", "author": "李白", "dynasty": "唐代", "content": "画堂晨起，来报雪花坠。\n高卷帘栊看佳瑞，皓色远迷庭砌。\n盛气光引炉烟，素草寒生玉佩。\n应是天仙狂醉，乱把白云揉碎。"},
{"title": "除夜雪", "author": "陆游", "dynasty": "宋代", "content": "北风吹雪四更初，嘉瑞天教及岁除。\n半盏屠苏犹未举，灯前小草写桃符。"},
{"title": "江行无题一百首·其九十八", "author": "钱珝", "dynasty": "唐代", "content": "万木已清霜，江边村事忙。\n故溪黄稻熟，一夜梦中香。"},
{"title": "寿阳曲·江天暮雪", "author": "马致远", "dynasty": "元代", "content": "天将暮，雪乱舞，半梅花半飘柳絮。\n江上晚来堪画处，钓鱼人一蓑归去。"},
{"title": "雪", "author": "罗隐", "dynasty": "唐代", "content": "尽道丰年瑞，丰年事若何。\n长安有贫者，为瑞不宜多。"},
{"title": "菩萨蛮·梅雪", "author": "周邦彦", "dynasty": "宋代", "content": "银河宛转三千曲。\n浴凫飞鹭澄波绿。\n何处是归舟。\n夕阳江上楼。\n天憎梅浪发。\n故下封枝雪。\n深院卷帘看。\n应怜江上寒。"},
{"title": "春雪", "author": "刘方平", "dynasty": "唐代", "content": "飞雪带春风，徘徊乱绕空。\n君看似花处，偏在洛城中。"},
{"title": "小梁州·篷窗风急雨丝丝", "author": "张可久", "dynasty": "元代", "content": "篷窗风急雨丝丝，闷捻吟髭。\n淮阳西望路何之？无一个鳞鸿至，把酒问篙师。\n迎头便说兵戈事。\n风流再莫追思，塌了酒楼，焚了茶肆，柳营花市，更呼甚燕子莺儿！"},
{"title": "选冠子·雨湿花房", "author": "吕渭老", "dynasty": "宋代", "content": "雨湿花房，风斜燕子，池阁昼长春晚。\n檀盘战象，宝局铺棋，筹画未分还懒。\n谁念少年，齿怯梅酸，病疏霞盏。\n正青钱遮路，绿丝明水，倦寻歌扇。\n空记得、小合题名，红笺青制，灯火夜深裁剪。\n明眸似水，妙语如弦，不觉晓霜鸡唤。\n闻道近来，筝谱慵看，金铺长掩。\n瘦一枝梅影，回首江南路远。"},
{"title": "菩萨蛮·隔花才歇帘纤雨", "author": "纳兰性德", "dynasty": "清代", "content": "隔花才歇帘纤雨，一声弹指浑无语。\n梁燕自双归，长条脉脉垂。\n小屏山色远，妆薄铅华浅。\n独自立瑶阶，透寒金缕鞋。"},
{"title": "酬裴侍御对雨感时见赠", "author": "李白", "dynasty": "唐代", "content": "雨色秋来寒，风严清江爽。\n孤高绣衣人，潇洒青霞赏。\n平生多感激，忠义非外奖。\n祸连积怨生，事及徂川往。\n楚邦有壮士，鄢郢翻扫荡。\n申包哭秦庭，泣血将安仰。\n鞭尸辱已及，堂上罗宿莽。\n颇似今之人，蟊贼陷忠谠。\n渺然一水隔，何由税归鞅。\n日夕听猿怨，怀贤盈梦想。"},
{"title": "抛球乐·逐胜归来雨未晴", "author": "冯延巳", "dynasty": "五代", "content": "逐胜归来雨未晴，楼前风重草烟轻。\n谷莺语软花边过，水调声长醉里听。\n款举金觥劝，谁是当筵最有情。"},
{"title": "旅舍遇雨", "author": "杜荀鹤", "dynasty": "唐代", "content": "月华星彩坐来收，岳色江声暗结愁。\n半夜灯前十年事，一时和雨到心头。"},
{"title": "烛影摇红·越上霖雨应祷", "author": "吴文英", "dynasty": "宋代", "content": "秋入灯花，夜深檐影琵琶语。\n越娥青镜洗红埃，山斗秦眉妩。\n相间金茸翠亩。\n认城阴、春耕旧处。\n晚舂相应，新稻炊香，疏烟林莽。\n清磬风前，海沈宿袅芙蓉炷。\n阿香秋梦起娇啼，玉女传幽素。\n人驾梅槎未渡。\n试梧桐、聊分宴俎。\n采菱别调，留取蓬莱，霎时云住。"},
{"title": "浪淘沙·好恨这风儿", "author": "石孝友", "dynasty": "宋代", "content": "好恨这风儿，催俺分离！船儿吹得去如飞，因甚眉儿吹不展？叵耐风儿！不是这船儿，载起相思？船儿若念我孤恓？载取人人篷底睡，感谢风儿！"},
{"title": "竹窗闻风寄苗发司空曙", "author": "李益", "dynasty": "唐代", "content": "微风惊暮坐，临牖思悠哉。\n开门复动竹，疑是故人来。\n时滴枝上露，稍沾阶下苔。\n何当一入幌，为拂绿琴埃。"},
{"title": "关河令·秋阴时晴渐向暝", "author": "周邦彦", "dynasty": "宋代", "content": "秋阴时晴渐向暝，变一庭凄冷。\n伫听寒声，云深无雁影。\n更深人去寂静，但照壁孤灯相映。\n酒已都醒，如何消夜永！"},
{"title": "初夏即事", "author": "王安石", "dynasty": "宋代", "content": "石梁茅屋有弯碕，流水溅溅度两陂。\n晴日暖风生麦气，绿阴幽草胜花时。"},
{"title": "生查子·窗雨阻佳期", "author": "孙光宪", "dynasty": "五代", "content": "窗雨阻佳期，尽日颙然坐。\n帘外正淋漓，不觉愁如锁。\n梦难裁，心欲破，泪逐檐声坠。\n想得玉人情，也合思量我。"},
{"title": "村居苦寒", "author": "白居易", "dynasty": "唐代", "content": "八年十二月，五日雪纷纷。\n竹柏皆冻死，况彼无衣民。\n回观村闾间，十室八九贫。\n北风利如剑，布絮不蔽身。\n唯烧蒿棘火，愁坐夜待晨。\n乃知大寒岁，农者尤苦辛。\n顾我当此日，草堂深掩门。\n褐裘覆絁被，坐卧有馀温。\n幸免饥冻苦，又无垄亩勤。\n念彼深可愧，自问是何人。"},
{"title": "惊雪", "author": "陆畅", "dynasty": "唐代", "content": "怪得北风急，前庭如月辉。\n天人宁许巧，剪水作花飞。"},
{"title": "军城早秋", "author": "严武", "dynasty": "唐代", "content": "昨夜秋风入汉关，朔云边月满西山。\n更催飞将追骄虏，莫遣沙场匹马还。"},
{"title": "山行", "author": "杜牧", "dynasty": "唐代", "content": "家住白云山北，路迷碧水桥东。\n短发潇潇暮雨，长襟落落秋风。"},
{"title": "浪淘沙慢·梦觉透窗风一线", "author": "柳永", "dynasty": "宋代", "content": "梦觉透窗风一线，寒灯吹息。\n那堪酒醒，又闻空阶，夜雨频滴。\n嗟因循、久作天涯客。\n负佳人、几许盟言，便忍把、从前欢会，陡顿翻成忧戚。\n愁极，再三追思，洞房深处，几度饮散歌阑，香暖鸳鸯被。\n岂暂时疏散，费伊心力。\n殢云尤雨，有万般千种，相怜相惜。\n恰到如今，天长漏永，无端自家疏隔。\n知何时、却拥秦云态？愿低帏昵枕，轻轻细说与，江乡夜夜，数寒更思忆。"},
{"title": "南风歌", "author": "佚名", "dynasty": "先秦", "content": "南风之薰兮，可以解吾民之愠兮。\n南风之时兮，可以阜吾民之财兮。"},
{"title": "野步", "author": "赵翼", "dynasty": "清代", "content": "峭寒催换木棉裘，倚杖郊原作近游。\n最是秋风管闲事，红他枫叶白人头。"},
{"title": "北风行", "author": "刘基", "dynasty": "明代", "content": "城外萧萧北风起，城上健儿吹落耳。\n将军玉帐貂鼠衣，手持酒杯看雪飞。"},
{"title": "清平乐·金风细细", "author": "晏殊", "dynasty": "宋代", "content": "金风细细。\n叶叶梧桐坠。\n绿酒初尝人易醉。\n一枕小窗浓睡。\n紫薇朱槿花残。\n斜阳却照阑干。\n双燕欲归时节，银屏昨夜微寒。"},
{"title": "酬刘柴桑", "author": "陶渊明", "dynasty": "魏晋", "content": "穷居寡人用，时忘四运周。\n门庭多落叶，慨然知已秋。\n新葵郁北牖，嘉穟养南畴。\n今我不为乐，知有来岁不？命室携童弱，良日登远游。"},
{"title": "陪族叔刑部侍郎晔及中书贾舍人至游洞庭五首", "author": "李白", "dynasty": "唐代", "content": "洞庭西望楚江分，水尽南天不见云。\n日落长沙秋色远，不知何处吊湘君。\n南湖秋水夜无烟，耐可乘流直上天。\n且就洞庭赊月色，将船买酒白云边。\n洛阳才子谪湘川，元礼同舟月下仙。\n记得长安还欲笑，不知何处是西天。\n洞庭湖西秋月辉，潇湘江北早鸿飞。\n醉客满船歌白苎，不知霜露入秋衣。\n帝子潇湘去不还，空馀秋草洞庭间。\n淡扫明湖开玉镜，丹青画出是君山。"},
{"title": "秋夜", "author": "陈与义", "dynasty": "宋代", "content": "中庭淡月照三更，白露洗空河汉明。\n莫遣西风吹叶尽，却愁无处着秋声。"},
{"title": "风赋", "author": "宋玉", "dynasty": "先秦", "content": "楚襄王游于兰台之宫，宋玉景差侍。\n有风飒然而至，王乃披襟而当之，曰：“快哉此风！寡人所与庶人共者邪？”宋玉对曰：“此独大王之风耳，庶人安得而共之！”　　王曰：“夫风者，天地之气，溥畅而至，不择贵贱高下而加焉。\n今子独以为寡人之风，岂有说乎？”宋玉对曰：“臣闻于师：枳句来巢，空穴来风。\n其所托者然，则风气殊焉。\n”　　王曰：“夫风始安生哉？”宋玉对曰：“夫风生于地，起于青苹之末。\n侵淫溪谷，盛怒于土囊之口。\n缘太山之阿，舞于松柏之下，飘忽淜滂，激飏熛怒。\n耾耾雷声，回穴错迕。\n蹶石伐木，梢杀林莽。\n至其将衰也，被丽披离，冲孔动楗，眴焕粲烂，离散转移。\n故其清凉雄风，则飘举升降。\n乘凌高城，入于深宫。\n抵华叶而振气，徘徊于桂椒之间，翱翔于激水之上。\n将击芙蓉之精。\n猎蕙草，离秦衡，概新夷，被荑杨，回穴冲陵，萧条众芳。\n然后徜徉中庭，北上玉堂，跻于罗帏，经于洞房，乃得为大王之风也。\n故其风中人状，直惨凄惏栗，清凉增欷。\n清清泠泠，愈病析酲，发明耳目，宁体便人。\n此所谓大王之雄风也。\n”　　王曰：“善哉论事！夫庶人之风，岂可闻乎？”宋玉对曰：“夫庶人之风，塕然起于穷巷之间，堀堁扬尘，勃郁烦冤，冲孔袭门。\n动沙堁，吹死灰，骇溷浊，扬腐余，邪薄入瓮牖，至于室庐。\n故其风中人状，直憞溷郁邑，殴温致湿，中心惨怛，生病造热。\n中唇为胗，得目为篾，啖齰嗽获，死生不卒。\n此所谓庶人之雌风也。\n”"},
{"title": "汾上惊秋", "author": "苏颋", "dynasty": "唐代", "content": "北风吹白云，万里渡河汾。\n心绪逢摇落，秋声不可闻。"},
{"title": "风流子·秋郊即事", "author": "纳兰性德", "dynasty": "清代", "content": "平原草枯矣，重阳后、黄叶树骚骚。\n记玉勒青丝，落花时节，曾逢拾翠，忽听吹箫。\n今来是、烧痕残碧尽，霜影乱红凋。\n秋水映空，寒烟如织，皂雕飞处，天惨云高。\n人生须行乐，君知否？容易两鬓萧萧。\n自与东君作别，刬地无聊。\n算功名何许，此身博得，短衣射虎，沽酒西郊。\n便向夕阳影里，倚马挥毫。"},
{"title": "立秋", "author": "刘翰", "dynasty": "宋代", "content": "乳鸦啼散玉屏空，一枕新凉一扇风。\n睡起秋声无觅处，满阶梧桐月明中。"},
{"title": "江上", "author": "王士祯", "dynasty": "清代", "content": "吴头楚尾路如何？烟雨秋深暗自波。\n晚趁寒潮渡江去，满林黄叶雁声多。"},
{"title": "韦处士郊居", "author": "雍陶", "dynasty": "唐代", "content": "满庭诗境飘红叶，绕砌琴声滴暗泉。\n门外晚晴秋色老，万条寒玉一溪烟。"},
{"title": "甘草子·秋暮", "author": "柳永", "dynasty": "宋代", "content": "秋暮。\n乱洒衰荷，颗颗真珠雨。\n雨过月华生，冷彻鸳鸯浦。\n池上凭阑愁无侣。\n奈此个、单栖情绪。\n却傍金笼共鹦鹉。\n念粉郎言语。"},
{"title": "秋怀", "author": "欧阳修", "dynasty": "宋代", "content": "节物岂不好，秋怀何黯然！西风酒旗市，细雨菊花天。\n感事悲双鬓，包羞食万钱。\n鹿车何日驾，归去颍东田。"},
{"title": "在军登城楼", "author": "骆宾王", "dynasty": "唐代", "content": "城上风威冷，江中水气寒。\n戎衣何日定，歌舞入长安。"},
{"title": "更漏子·本意", "author": "王夫之", "dynasty": "明代", "content": "斜月横，疏星炯。\n不道秋宵真永。\n声缓缓，滴泠泠。\n双眸未易扃。\n霜叶坠，幽虫絮，薄酒何曾得醉。\n天下事，少年心。\n分明点点深。"},
{"title": "秋行", "author": "徐玑", "dynasty": "宋代", "content": "戛戛秋蝉响似筝，听蝉闲傍柳边行。\n小溪清水平如镜，一叶飞来浪细生。"},
{"title": "开愁歌", "author": "李贺", "dynasty": "唐代", "content": "秋风吹地百草干，华容碧影生晚寒。\n我当二十不得意，一心愁谢如枯兰。\n衣如飞鹑马如狗，临歧击剑生铜吼。\n旗亭下马解秋衣，请贳宜阳一壶酒。\n壶中唤天云不开，白昼万里闲凄迷。\n主人劝我养心骨，莫受俗物相填豗。"},
{"title": "浣溪沙·山色横侵蘸晕霞", "author": "苏轼", "dynasty": "宋代", "content": "山色横侵蘸晕霞，湘川风静吐寒花。\n远林屋散尚啼鸦。\n梦到故园多少路，酒醒南望隔天涯。\n月明千里照平沙。"},
{"title": "眼儿媚·萋萋芳草小楼西", "author": "刘基", "dynasty": "明代", "content": "萋萋芳草小楼西，云压雁声低。\n两行疏柳，一丝残照，万点鸦栖。\n春山碧树秋重绿，人在武陵溪。\n无情明月，有情归梦，同到幽闺。"},
{"title": "初秋", "author": "孟浩然", "dynasty": "唐代", "content": "不觉初秋夜渐长，清风习习重凄凉。\n炎炎暑退茅斋静，阶下丛莎有露光。"},
{"title": "子夜四时歌·秋风入窗里", "author": "佚名", "dynasty": "南北朝", "content": "秋风入窗里，罗帐起飘扬。\n仰头看明月，寄情千里光。"},
{"title": "梦中作", "author": "欧阳修", "dynasty": "宋代", "content": "夜凉吹笛千山月，路暗迷人百种花。\n棋罢不知人换世，酒阑无奈客思家。"},
{"title": "平湖乐·采菱人语隔秋烟", "author": "王恽", "dynasty": "元代", "content": "采菱人语隔秋烟，波静如横练。\n入手风光莫流转，共留连，画船一笑春风面。\n江山信美，终非吾土，问何日是归年？"},
{"title": "长相思·去年秋", "author": "佚名", "dynasty": "宋代", "content": "去年秋，今年秋，湖上人家乐复忧。\n西湖依旧流。\n吴循州，贾循州，十五年前一转头。\n人生放下休。"},
{"title": "浪淘沙·一叶忽惊秋", "author": "贺铸", "dynasty": "宋代", "content": "一叶忽惊秋。\n分付东流。\n殷勤为过白苹洲。\n洲上小楼帘半卷，应认归舟。\n回首恋朋游。\n迹去心留。\n歌尘萧散梦云收。\n惟有尊前曾见月，相伴人愁。"},
{"title": "普天乐·秋怀", "author": "张可久", "dynasty": "元代", "content": "为谁忙，莫非命。\n西风驿马。\n落月书灯。\n青天蜀道难，红叶吴江冷。\n两字功名频看镜，不饶人白发星星。\n钓鱼子陵，思莼季鹰，笑我飘零。"},
{"title": "秋思", "author": "李白", "dynasty": "唐代", "content": "燕支黄叶落，妾望自登台。\n海上碧云断，单于秋色来。\n胡兵沙塞合，汉使玉关回。\n征客无归日，空悲蕙草摧。"},
{"title": "眼儿媚·萧萧江上荻花秋", "author": "贺铸", "dynasty": "宋代", "content": "萧萧江上荻花秋，做弄许多愁。\n半竿落日，两行新雁，一叶扁舟。\n惜分长怕君先去，直待醉时休。\n今宵眼底，明朝心上，后日眉头。"},
{"title": "鹧鸪天·寒日萧萧上锁窗", "author": "李清照", "dynasty": "宋代", "content": "寒日萧萧上锁窗，梧桐应恨夜来霜。\n酒阑更喜团茶苦，梦断偏宜瑞脑香。\n秋已尽，日犹长，仲宣怀远更凄凉。\n不如随分尊前醉，莫负东篱菊蕊黄。"},
{"title": "细雨", "author": "李商隐", "dynasty": "唐代", "content": "帷飘白玉堂，簟卷碧牙床。\n楚女当时意，萧萧发彩凉。"},
{"title": "烛影摇红·元夕雨", "author": "吴文英", "dynasty": "宋代", "content": "碧澹山姿，暮寒愁沁歌眉浅。\n障泥南陌润轻酥，灯火深深院。\n入夜笙歌渐暖。\n彩旗翻、宜男舞遍。\n恣游不怕，素袜尘生，行裙红溅。\n银烛笼纱，翠屏不照残梅怨。\n洗妆清靥湿春风，宜带啼痕看。\n楚梦留情未散。\n素娥愁、天深信远。\n晓窗移枕，酒困香残，春阴帘卷。"},
{"title": "菩萨蛮·春闺", "author": "徐灿", "dynasty": "清代", "content": "困花压蕊丝丝雨，不堪只共愁人语。\n斗帐抱春寒，梦中何处山。\n卷帘风意恶，泪与残红落。\n羡煞是杨花，输它先到家。"},
{"title": "好事近·中秋席上和王路钤", "author": "辛弃疾", "dynasty": "宋代", "content": "明月到今宵，长是不如人约。\n想见广寒宫殿，正云梳风掠。\n夜深休更唤笙歌，檐头雨声恶。\n不是小山词就，这一场寥索。"},
{"title": "落叶", "author": "孔绍安", "dynasty": "唐代", "content": "早秋惊落叶，飘零似客心。\n翻飞未肯下，犹言惜故林。"},
{"title": "太平洋遇雨", "author": "梁启超", "dynasty": "近现代", "content": "一雨纵横亘二洲，浪淘天地入东流。\n却余人物淘难尽，又挟风雷作远游。"},
{"title": "渔歌子·荻花秋", "author": "李珣", "dynasty": "五代", "content": "荻花秋，潇湘夜，橘洲佳景如屏画。\n碧烟中，明月下，小艇垂纶初罢。\n水为乡，篷作舍，鱼羹稻饭常餐也。\n酒盈杯，书满架，名利不将心挂。"},
{"title": "普天乐·雨儿飘", "author": "张鸣善", "dynasty": "元代", "content": "雨儿飘，风儿飏。\n风吹回好梦，雨滴损柔肠。\n风萧萧梧叶中，寸点点芭蕉上。\n风雨相留添悲怆，雨和风卷起凄凉。\n风雨儿怎当？风雨儿定当。\n风雨儿难当。"},
{"title": "晨雨", "author": "杜甫", "dynasty": "唐代", "content": "小雨晨光内，初来叶上闻。\n雾交才洒地，风逆旋随云。\n暂起柴荆色，轻沾鸟兽群。\n麝香山一半，亭午未全分。"},
{"title": "鹊桥仙·扁舟昨泊", "author": "吴潜", "dynasty": "宋代", "content": "扁舟昨泊，危亭孤啸，目断闲云千里。\n前山急雨过溪来，尽洗却、人间暑气。\n暮鸦木末，落凫天际，都是一团秋意。\n痴儿騃女贺新凉，也不道、西风又起。"},
{"title": "雨无正", "author": "佚名", "dynasty": "先秦", "content": "浩浩昊天，不骏其德。\n降丧饥馑，斩伐四国。\n旻天疾威，弗虑弗图。\n舍彼有罪，既伏其辜。\n若此无罪，沦胥以铺。\n周宗既灭，靡所止戾。\n正大夫离居，莫知我勚。\n三事大夫，莫肯夙夜。\n邦君诸侯，莫肯朝夕。\n庶曰式臧，覆出为恶。\n如何昊天，辟言不信。\n如彼行迈，则靡所臻。\n凡百君子，各敬尔身。\n胡不相畏，不畏于天？戎成不退，饥成不遂。\n曾我暬御，憯憯日瘁。\n凡百君子，莫肯用讯。\n听言则答，谮言则退。\n哀哉不能言，匪舌是出，维躬是瘁。\n哿矣能言，巧言如流，俾躬处休！维曰予仕，孔棘且殆。\n云不何使，得罪于天子；亦云可使，怨及朋友。\n谓尔迁于王都。\n曰予未有室家。\n鼠思泣血，无言不疾。\n昔尔出居，谁从作尔室？"},
{"title": "咏雨·其二", "author": "李世民", "dynasty": "唐代", "content": "和气吹绿野，梅雨洒芳田。\n新流添旧涧，宿雾足朝烟。\n雁湿行无次，花沾色更鲜。\n对此欣登岁，披襟弄五弦。"},
{"title": "虞美人·玉阑干外清江浦", "author": "李廌", "dynasty": "宋代", "content": "玉阑干外清江浦，渺渺天涯雨。\n好风如扇雨如帘，时见岸花汀草、涨痕添。\n青林枕上关山路，卧想乘鸾处。\n碧芜千里思悠悠，惟有霎时凉梦、到南州。"},
{"title": "琐窗寒·寒食", "author": "周邦彦", "dynasty": "宋代", "content": "暗柳啼鸦，单衣伫立，小帘朱户。\n桐花半亩，静锁一庭愁雨。\n洒空阶、夜阑未休，故人剪烛西窗语。\n似楚江暝宿，风灯零乱，少年羁旅。\n迟暮。\n嬉游处。\n正店舍无烟，禁城百五。\n旗亭唤酒，付与高阳俦侣。\n想东园、桃李自春，小唇秀靥今在否。\n到归时、定有残英，待客携尊俎。"},
{"title": "木兰花慢·立秋夜雨送梁汾南行", "author": "纳兰性德", "dynasty": "清代", "content": "盼银河迢递，惊入夜，转清商。\n乍西园蝴蝶，轻翻麝粉，暗惹蜂黄。\n炎凉。\n等闲瞥眼，甚丝丝、点点搅柔肠。\n应是登临送客，别离滋味重尝。\n疑将。\n水墨画疏窗，孤影淡潇湘。\n倩一叶高梧，半条残烛、做尽商量。\n荷裳。\n被风暗剪，问今宵、谁与盖鸳鸯。\n从此羁愁万叠，梦回分付啼螀。"},
{"title": "停云·其二", "author": "陶渊明", "dynasty": "魏晋", "content": "停云霭霭，时雨濛濛。\n八表同昏，平陆成江。\n有酒有酒，闲饮东窗。\n愿言怀人，舟车靡从。"},
{"title": "如梦令·点滴空阶疏雨", "author": "王国维", "dynasty": "近现代", "content": "点滴空阶疏雨。\n迢递严城更鼓。\n睡浅梦初成，又被东风吹去。\n无据。\n无据。\n斜汉垂垂欲曙。"},
{"title": "摸鱼儿·午日雨眺", "author": "纳兰性德", "dynasty": "清代", "content": "涨痕添、半篙柔绿，蒲梢荇叶无数。\n台榭空蒙烟柳暗，白鸟衔鱼欲舞。\n红桥路，正一派、画船萧鼓中流住。\n呕哑柔橹，又早拂新荷，沿堤忽转，冲破翠钱雨。\n蒹葭渚，不减潇湘深处。\n霏霏漠漠如雾，滴成一片鲛人泪，也似汨罗投赋。\n愁难谱，只彩线、香菰脉脉成千古。\n伤心莫语，记那日旗亭，水嬉散尽，中酒阻风去。"},
{"title": "梅雨", "author": "柳宗元", "dynasty": "唐代", "content": "梅实迎时雨，苍茫值晚春。\n愁深楚猿夜，梦断越鸡晨。\n海雾连南极，江云暗北津。\n素衣今尽化，非为帝京尘。"},
{"title": "清平乐·咏雨", "author": "王夫之", "dynasty": "明代", "content": "归禽响暝，隔断南枝径。\n不管垂杨珠泪进，滴碎荷声千顷。\n随波赚杀鱼儿，浮萍乍满清池。\n谁信碧云深处，夕阳仍在天涯？"},
{"title": "玉真公主别馆苦雨赠卫尉张卿二首", "author": "李白", "dynasty": "唐代", "content": "秋坐金张馆，繁阴昼不开。\n空烟迷雨色，萧飒望中来。\n翳翳昏垫苦，沉沉忧恨催。\n清秋何以慰，白酒盈吾杯。\n吟咏思管乐，此人已成灰。\n独酌聊自勉，谁贵经纶才。\n弹剑谢公子，无鱼良可哀。\n苦雨思白日，浮云何由卷。\n稷契和天人，阴阳乃骄蹇。\n秋霖剧倒井，昏雾横绝巘。\n欲往咫尺途，遂成山川限。\n潈潈奔溜闻，浩浩惊波转。\n泥沙塞中途，牛马不可辨。\n饥从漂母食，闲缀羽陵简。\n园家逢秋蔬，藜藿不满眼。\n蟏蛸结思幽，蟋蟀伤褊浅。\n厨灶无青烟，刀机生绿藓。\n投箸解鹔鹴，换酒醉北堂。\n丹徒布衣者，慷慨未可量。\n何时黄金盘，一斛荐槟榔。\n功成拂衣去，摇曳沧洲傍。"},
{"title": "阮郎归·春风吹雨绕残枝", "author": "秦观", "dynasty": "宋代", "content": "春风吹雨绕残枝，落花无可飞。\n小池寒渌欲生漪，雨晴还日西。\n帘半卷，燕双归。\n讳愁无奈眉。\n翻身整顿着残棋，沉吟应劫迟。"},
{"title": "秋雨中赠元九", "author": "白居易", "dynasty": "唐代", "content": "不堪红叶青苔地，又是凉风暮雨天。\n莫怪独吟秋思苦，比君校近二毛年。"},
{"title": "虞美人·廉纤小雨池塘遍", "author": "周邦彦", "dynasty": "宋代", "content": "廉纤小雨池塘遍。\n细点看萍面。\n一双燕子守朱门。\n比似寻常时候、易黄昏。\n宜城酒泛浮香絮。\n细作更阑语。\n相将羁思乱如云。\n又是一窗灯影、两愁人。"},
{"title": "谒金门·秋感", "author": "苏轼", "dynasty": "宋代", "content": "今夜雨。\n断送一年残暑。\n坐听潮声来别浦。\n明朝何处去。\n孤负金尊绿醑。\n来岁今宵圆否。\n酒醒梦回愁几许。\n夜阑还独语。"},
{"title": "夜雨", "author": "白居易", "dynasty": "唐代", "content": "早蛩啼复歇，残灯灭又明。\n隔窗知夜雨，芭蕉先有声。"},
{"title": "听雨", "author": "虞集", "dynasty": "元代", "content": "屏风围坐鬓毵毵，绛蜡摇光照暮酣。\n京国多年情尽改，忽听春雨忆江南。"},
{"title": "秋夜", "author": "朱淑真", "dynasty": "宋代", "content": "夜久无眠秋气清，烛花频剪欲三更。\n铺床凉满梧桐月，月在梧桐缺处明。"},
{"title": "菩萨蛮·玉盘寸断葱芽嫩", "author": "王国维", "dynasty": "近现代", "content": "玉盘寸断葱芽嫩，鸾刀细割羊肩进。\n不敢厌腥臊，缘君亲手调。\n红炉赪素面，醉把貂裘缓。\n归路有余狂，天街宵踏霜。"},
{"title": "维扬冬末寄幕中二从事", "author": "王建", "dynasty": "唐代", "content": "江上数株桑枣树，自从离乱更荒凉。\n那堪旅馆经残腊，只把空书寄故乡。\n典尽客衣三尺雪，炼精诗句一头霜。\n故人多在芙蓉幕，应笑孜孜道未光。"},
{"title": "南乡子·秋暮村居", "author": "纳兰性德", "dynasty": "清代", "content": "红叶满寒溪，一路空山万木齐。\n试上小楼极目望，高低。\n一片烟笼十里陂。\n吠犬杂鸣鸡，灯火荧荧归路迷。\n乍逐横山时近远，东西。\n家在寒林独掩扉。"},
{"title": "酬王季友题半日村别业兼呈李明府", "author": "郎士元", "dynasty": "唐代", "content": "村映寒原日已斜，烟生密竹早归鸦。\n长溪南路当群岫，半景东邻照数家。\n门通小径连芳草，马饮春泉踏浅沙。\n欲待主人林上月，还思潘岳县中花。"},
{"title": "清江引·秋居", "author": "吴西逸", "dynasty": "元代", "content": "白雁乱飞秋似雪，清露生凉夜。\n扫却石边云，醉踏松根月。\n星斗满天人睡也。"},
{"title": "谢新恩·冉冉秋光留不住", "author": "李煜", "dynasty": "五代", "content": "冉冉秋光留不住，满阶红叶暮。\n又是过重阳，台榭登临处，茱萸香坠。\n紫菊气，飘庭户，晚烟笼细雨。\n雍雍新雁咽寒声，愁恨年年长相似。"},
{"title": "冬夕寄青龙寺源公", "author": "郎士元", "dynasty": "唐代", "content": "敛屦入寒竹，安禅过漏声。\n高松残子落，深井冻痕生。\n罢磬风枝动，悬灯雪屋明。\n何当招我宿，乘月上方行。"},
{"title": "长信秋词五首", "author": "王昌龄", "dynasty": "唐代", "content": "金井梧桐秋叶黄，珠帘不卷夜来霜。\n熏笼玉枕无颜色，卧听南宫清漏长。\n高殿秋砧响夜阑，霜深犹忆御衣寒。\n银灯青琐裁缝歇，还向金城明主看。\n奉帚平明金殿开，且将团扇共徘徊。\n玉颜不及寒鸦色，犹带昭阳日影来。\n真成薄命久寻思，梦见君王觉后疑。\n火照西宫知夜饮，分明复道奉恩时。\n长信宫中秋月明，昭阳殿下捣衣声。\n白露堂中细草迹，红罗帐里不胜情。"},
{"title": "秋雨夜眠", "author": "白居易", "dynasty": "唐代", "content": "凉冷三秋夜，安闲一老翁。\n卧迟灯灭后，睡美雨声中。\n灰宿温瓶火，香添暖被笼。\n晓晴寒未起，霜叶满阶红。"},
{"title": "登咸阳县楼望雨", "author": "韦庄", "dynasty": "唐代", "content": "乱云如兽出山前，细雨和风满渭川。\n尽日空濛无所见，雁行斜去字联联。"},
{"title": "秋夜曲", "author": "张仲素", "dynasty": "唐代", "content": "丁丁漏水夜何长，漫漫轻云露月光。\n秋逼暗虫通夕响，征衣未寄莫飞霜。"},
{"title": "宿洞霄宫", "author": "林逋", "dynasty": "宋代", "content": "秋山不可尽，秋思亦无垠。\n碧涧流红叶，青林点白云。\n凉阴一鸟下，落日乱蝉分。\n此夜芭蕉雨，何人枕上闻。"},
{"title": "采莲子·船动湖光滟滟秋", "author": "皇甫松", "dynasty": "唐代", "content": "船动湖光滟滟秋，贪看年少信船流。\n无端隔水抛莲子，遥被人知半日羞。"},
{"title": "戚氏·晚秋天", "author": "柳永", "dynasty": "宋代", "content": "晚秋天，一霎微雨洒庭轩。\n槛菊萧疏，井梧零乱，惹残烟。\n凄然，望江关，飞云黯淡夕阳间。\n当时宋玉悲感，向此临水与登山。\n远道迢递，行人凄楚，倦听陇水潺湲。\n正蝉吟败叶，蛩响衰草，相应喧喧。\n　　孤馆，度日如年。\n风露渐变，悄悄至更阑。\n长天净，绛河清浅，皓月婵娟。\n思绵绵。\n夜永对景，那堪屈指暗想从前。\n未名未禄，绮陌红楼，往往经岁迁延。\n　　帝里风光好，当年少日，暮宴朝欢。\n况有狂朋怪侣，遇当歌对酒竞留连。\n别来迅景如梭，旧游似梦，烟水程何限。\n念名利，憔悴长萦绊。\n追往事、空惨愁颜。\n漏箭移，稍觉轻寒。\n渐呜咽，画角数声残。\n对闲窗畔，停灯向晓，抱影无眠。"},
{"title": "登乐游原", "author": "杜牧", "dynasty": "唐代", "content": "长空澹澹孤鸟没，万古销沉向此中。\n看取汉家何事业，五陵无树起秋风。"},
{"title": "始闻秋风", "author": "刘禹锡", "dynasty": "唐代", "content": "昔看黄菊与君别，今听玄蝉我却回。\n五夜飕飗枕前觉，一年颜状镜中来。\n马思边草拳毛动，雕眄青云睡眼开。\n天地肃清堪四望，为君扶病上高台。"},
{"title": "秋夜独坐 / 冬夜书怀", "author": "王维", "dynasty": "唐代", "content": "独坐悲双鬓，空堂欲二更。\n雨中山果落，灯下草虫鸣。\n白发终难变，黄金不可成。\n欲知除老病，唯有学无生。"},
{"title": "声声慢·秋声", "author": "蒋捷", "dynasty": "宋代", "content": "黄花深巷，红叶低窗，凄凉一片秋声。\n豆雨声来，中间夹带风声。\n疏疏二十五点，丽谯门、不锁更声。\n故人远，问谁摇玉佩，檐底铃声？彩角声吹月堕，渐连营马动，四起笳声。\n闪烁邻灯，灯前尚有砧声。\n知他诉愁到晓，碎哝哝、多少蛩声！诉未了，把一半、分与雁声。"},
{"title": "满庭芳·碧水惊秋", "author": "秦观", "dynasty": "宋代", "content": "碧水惊秋，黄云凝暮，败叶零乱空阶。\n洞房人静，斜月照徘徊。\n又是重阳近也，几处处，砧杵声催。\n西窗下，风摇翠竹，疑是故人来。\n伤怀。\n增怅望，新欢易失，往事难猜。\n问篱边黄菊，知为谁开。\n谩道愁须殢酒，酒未醒、愁已先回。\n凭阑久，金波渐转，白露点苍苔。"},
{"title": "浪淘沙·夜雨做成秋", "author": "纳兰性德", "dynasty": "清代", "content": "夜雨做成秋，恰上心头。\n教他珍重护风流。\n端的为谁添病也，更为谁羞。\n密意未曾休，密愿难酬。\n珠帘四卷月当楼。\n暗忆欢期真似梦，梦也须留。"},
{"title": "踏莎行·碧海无波", "author": "晏殊", "dynasty": "宋代", "content": "碧海无波，瑶台有路。\n思量便合双飞去。\n当时轻别意中人，山长水远知何处。\n绮席凝尘，香闺掩雾。\n红笺小字凭谁附。\n高楼目尽欲黄昏，梧桐叶上萧萧雨。"},
{"title": "代别离·秋窗风雨夕", "author": "曹雪芹", "dynasty": "清代", "content": "秋花惨淡秋草黄，耿耿秋灯秋夜长。\n已觉秋窗秋不尽，那堪风雨助凄凉！助秋风雨来何速？惊破秋窗秋梦绿。\n抱得秋情不忍眠，自向秋屏移泪烛。\n泪烛摇摇爇短檠，牵愁照恨动离情。\n谁家秋院无风入？何处秋窗无雨声？罗衾不奈秋风力，残漏声催秋雨急。\n连宵霢霢复飕飕，灯前似伴离人泣。\n寒烟小院转萧条，疏竹虚窗时滴沥。\n不知风雨几时休，已教泪洒窗纱湿。"},
{"title": "塞鸿秋·浔阳即景", "author": "周德清", "dynasty": "元代", "content": "长江万里白如练，淮山数点青如淀。\n江帆几片疾如箭，山泉千尺飞如电。\n晚云都变露，新月初学扇。\n塞鸿一字来如线。"},
{"title": "别元九后咏所怀", "author": "白居易", "dynasty": "唐代", "content": "零落桐叶雨，萧条槿花风。\n悠悠早秋意，生此幽闲中。\n况与故人别，中怀正无悰。\n勿云不相送，心到青门东。\n相知岂在多，但问同不同。\n同心一人去，坐觉长安空。"},
{"title": "太原早秋", "author": "李白", "dynasty": "唐代", "content": "岁落众芳歇，时当大火流。\n霜威出塞早，云色渡河秋。\n梦绕边城月，心飞故国楼。\n思归若汾水，无日不悠悠。"},
{"title": "秋夕", "author": "白居易", "dynasty": "唐代", "content": "叶声落如雨，月色白似霜。\n夜深方独卧，谁为拂尘床。"},
{"title": "闻雁", "author": "韦应物", "dynasty": "唐代", "content": "故园渺何处，归思方悠哉。\n淮南秋雨夜，高斋闻雁来。"},
{"title": "长安晚秋 / 秋望 / 秋夕", "author": "赵嘏", "dynasty": "唐代", "content": "云物凄清拂曙流，汉家宫阙动高秋。\n残星几点雁横塞，长笛一声人倚楼。\n紫艳半开篱菊静，红衣落尽渚莲愁。\n鲈鱼正美不归去，空戴南冠学楚囚。"},
{"title": "浣溪沙·荷花", "author": "苏轼", "dynasty": "宋代", "content": "四面垂杨十里荷，问云何处最花多。\n画楼南畔夕阳和。\n天气乍凉人寂寞，光阴须得酒消磨。\n且来花里听笙歌。"},
{"title": "江亭夜月送别二首", "author": "王勃", "dynasty": "唐代", "content": "江送巴南水，山横塞北云。\n津亭秋月夜，谁见泣离群？乱烟笼碧砌，飞月向南端。\n寂寞离亭掩，江山此夜寒。"},
{"title": "菩萨蛮·回文秋闺怨", "author": "苏轼", "dynasty": "宋代", "content": "井桐双照新妆冷，冷妆新照双桐井。\n羞对井花愁，愁花井对羞。\n影孤怜夜永，永夜怜孤影。\n楼上不宜秋，秋宜不上楼。"},
{"title": "清江引·秋怀", "author": "张可久", "dynasty": "元代", "content": "西风信来家万里，问我归期未？雁啼红叶天，人醉黄花地，芭蕉雨声秋梦里。"},
{"title": "念奴娇·西湖雨感次素庵韵", "author": "徐灿", "dynasty": "清代", "content": "雨窗闲话，叹浮生何必，是今非昨。\n几遍青山酬对好，依旧黛眉当阁。\n洒道轮香，润花杯满，不似前秋恶。\n绣帘才卷，一楼空翠回薄。\n拟泛烟中片叶，但两湖佳处，任风吹泊。\n山水清音听未了，隐岸玉筝金索。\n头上催诗，枕边滴梦，谩惜瑶卮落。\n相看不厌，两高天际孤削。"},
{"title": "江城子·中秋早雨晚晴", "author": "陈著", "dynasty": "宋代", "content": "中秋佳月最端圆。\n老痴顽。\n见多番。\n杯酒相延，今夕不应慳。\n残雨如何妨乐事，声淅淅，点斑斑。\n天应有意故遮阑。\n拍人间。\n等闲看。\n好处时光，须用著些难。\n直待黄昏风卷霁，金滟滟，玉团团。"},
{"title": "如梦令·黄叶青苔归路", "author": "纳兰性德", "dynasty": "清代", "content": "黄叶青苔归路，屧粉衣香何处。\n消息竟沉沉，今夜相思几许。\n秋雨，秋雨，一半因风吹去。\n木叶纷纷归路，残月晓风何处。\n消息竟沉沉，今夜相思几许。\n秋雨，秋雨，一半因风吹去。"},
{"title": "寒食雨二首", "author": "苏轼", "dynasty": "宋代", "content": "自我来黄州，已过三寒食。\n年年欲惜春，春去不容惜。\n今年又苦雨，两月秋萧瑟。\n卧闻海棠花，泥污燕支雪。\n暗中偷负去，夜半真有力。\n何殊病少年，病起头已白。\n春江欲入户，雨势来不已。\n小屋如渔舟，濛濛水云里。\n空庖煮寒菜，破灶烧湿苇。\n那知是寒食，但见乌衔纸。\n君门深九重，坟墓在万里。\n也拟哭途穷，死灰吹不起。"},
{"title": "长安夜雨", "author": "薛逢", "dynasty": "唐代", "content": "滞雨通宵又彻明，百忧如草雨中生。\n心关桂玉天难晓，运落风波梦亦惊。\n压树早鸦飞不散，到窗寒鼓湿无声。\n当年志气俱消尽，白发新添四五茎。"},
{"title": "谒金门·五月雨", "author": "陈子龙", "dynasty": "明代", "content": "莺啼处，摇荡一天疏雨。\n极目平芜人尽去，断红明碧树。\n费得炉烟无数，只有轻寒难度。\n忽见西楼花影露，弄晴催薄暮。"},
{"title": "玉芙蓉·雨窗小咏", "author": "沈自晋", "dynasty": "明代", "content": "疏梅带雨开，瘦竹随风摆，雨和风着意好，为我安排。\n临风自惜残香洒，冒雨谁从滴翠来。\n清虚界，任风敲雨筛；掩柴扉，谢他梅竹伴我冷书斋。"},
{"title": "卜算子·席间再作", "author": "葛立方", "dynasty": "宋代", "content": "袅袅水芝红，脉脉蒹葭浦。\n淅淅西风淡淡烟，几点疏疏雨。\n草草展杯觞，对此盈盈女。\n叶叶红衣当酒船，细细流霞举。"},
{"title": "望海楼晚景 / 望湖楼晚景", "author": "苏轼", "dynasty": "宋代", "content": "横风吹雨入楼斜，壮观应须好句夸。\n雨过潮平江海碧，电光时掣紫金蛇。"},
{"title": "秋宿湘江遇雨", "author": "谭用之", "dynasty": "五代", "content": "江上阴云锁梦魂，江边深夜舞刘琨。\n秋风万里芙蓉国，暮雨千家薜荔村。\n乡思不堪悲橘柚，旅游谁肯重王孙。\n渔人相见不相问，长笛一声归岛门。"},
{"title": "送和甫至龙安微雨因寄吴氏女子", "author": "王安石", "dynasty": "宋代", "content": "荒烟凉雨助人悲，泪染衣襟不自知。\n除却春风沙际绿，一如看汝过江时。"},
{"title": "有美堂暴雨", "author": "苏轼", "dynasty": "宋代", "content": "游人脚底一声雷，满座顽云拨不开。\n天外黑风吹海立，浙东飞雨过江来。\n十分潋滟金樽凸，千杖敲铿羯鼓催。\n唤起谪仙泉洒面，倒倾鲛室泻琼瑰。"},
{"title": "崇义里滞雨", "author": "李贺", "dynasty": "唐代", "content": "落莫谁家子，来感长安秋。\n壮年抱羁恨，梦泣生白头。\n瘦马秣败草，雨沫飘寒沟。\n南宫古帘暗，湿景传签筹。\n家山远千里，云脚天东头。\n忧眠枕剑匣，客帐梦封侯。"},
{"title": "虞美人·梳楼", "author": "蒋捷", "dynasty": "宋代", "content": "丝丝杨柳丝丝雨。\n春在溟濛处。\n楼儿忒小不藏愁。\n几度和云飞去、觅归舟。\n天怜客子乡关远。\n借与花消遣。\n海棠红近绿阑干。\n才卷朱帘却又、晚风寒。"},
{"title": "梅雨", "author": "杜甫", "dynasty": "唐代", "content": "南京犀浦道，四月熟黄梅。\n湛湛长江去，冥冥细雨来。\n茅茨疏易湿，云雾密难开。\n竟日蛟龙喜，盘涡与岸回。"},
{"title": "咸阳值雨", "author": "温庭筠", "dynasty": "唐代", "content": "咸阳桥上雨如悬，万点空濛隔钓船。\n还似洞庭春水色，晓云将入岳阳天。"},
{"title": "卜算子·风雨送人来", "author": "游次公", "dynasty": "宋代", "content": "风雨送人来，风雨留人住。\n草草杯盘话别离，风雨催人去。\n泪眼不曾晴，眉黛愁还聚。\n明日相思莫上楼，楼上多风雨。"},
{"title": "苦寒行", "author": "齐己", "dynasty": "唐代", "content": "冰峰撑空寒矗矗，云凝水冻埋海陆。\n杀物之性，伤人之欲，既不能断绝蒺藜荆棘之根株，又不能展凤凰麒麟之拳跼。\n如此则何如为和煦，为膏雨，自然天下之荣枯，融融于万户。"},
{"title": "南歌子·疏雨池塘见", "author": "贺铸", "dynasty": "宋代", "content": "疏雨池塘见，微风襟袖知。\n阴阴夏木啭黄鹂，何处飞来白鹭立移时。\n易醉扶头酒，难逢敌手棋。\n日长偏与睡相宜，睡起芭蕉叶上自题诗。"},
{"title": "伤春怨·雨打江南树", "author": "王安石", "dynasty": "宋代", "content": "雨打江南树。\n一夜花开无数。\n绿叶渐成阴，下有游人归路。\n与君相逢处。\n不道春将暮。\n把酒祝东风，且莫恁、匆匆去。"},
{"title": "昼夜乐·冬", "author": "赵显宏", "dynasty": "元代", "content": "风送梅花过小桥，飘飘。\n飘飘地乱舞琼瑶，水面上流将去了。\n觑绝似落英无消耗，似那人水远山遥，怎不焦？今日明朝，今日明朝，又不见他来到！佳人，佳人多命薄！今遭，难逃。\n难逃他粉悴烟憔，直恁般鱼沉雁杳！谁承望拆散了鸾凤交，空教人梦断魂劳。\n心痒难揉，心痒难揉。\n盼不得鸡儿叫。"},
{"title": "浣溪沙·半夜银山上积苏", "author": "苏轼", "dynasty": "宋代", "content": "半夜银山上积苏，朝来九陌带随车。\n涛江烟渚一时无。\n空腹有诗衣有结，湿薪如桂米如珠。\n冻吟谁伴捻髭须。"},
{"title": "夜宴南陵留别", "author": "李嘉祐", "dynasty": "唐代", "content": "雪满前庭月色闲，主人留客未能还。\n预愁明日相思处，匹马千山与万山。"},
{"title": "小雨", "author": "杨万里", "dynasty": "宋代", "content": "雨来细细复疏疏，纵不能多不肯无。\n似妒诗人山入眼，千峰故隔一帘珠。"},
{"title": "阙题二首", "author": "王维", "dynasty": "唐代", "content": "荆谿白石出，天寒红叶稀。\n山路元无雨，空翠湿人衣。\n相看不忍发，惨淡暮潮平。\n语罢更携手，月明洲渚生。"},
{"title": "十月二十八日风雨大作", "author": "陆游", "dynasty": "宋代", "content": "风怒欲拔木，雨暴欲掀屋。\n风声翻海涛，雨点堕车轴。\n拄门那敢开，吹火不得烛。\n岂惟涨沟溪，势已卷平陆。\n辛勤蓺宿麦，所望明年熟；一饱正自艰，五穷故相逐。\n南邻更可念，布被冬未赎；明朝甑复空，母子相持哭。"},
{"title": "学刘公干体五首·其三", "author": "鲍照", "dynasty": "南北朝", "content": "胡风吹朔雪，千里度龙山。\n集君瑶台上，飞舞两楹前。\n兹晨自为美，当避艳阳天。\n艳阳桃李节，皎洁不成妍。"},
{"title": "永遇乐·探梅次时斋韵", "author": "吴文英", "dynasty": "宋代", "content": "阁雪云低，卷沙风急，惊雁失序。\n户掩寒宵，屏闲冷梦，灯飐唇似语。\n堪怜窗景，都闲刺绣，但续旧愁一缕。\n邻歌散，罗襟印粉，袖湿茜桃红露。\n西湖旧日，留连清夜，爱酒几将花误。\n遗袜尘销，题裙墨黯，天远吹笙路。\n吴台直下，缃梅无限，未放野桥香度。\n重谋醉，揉香弄影，水清浅处。"},
{"title": "送外甥怀素上人归乡侍奉", "author": "钱起", "dynasty": "唐代", "content": "释子吾家宝，神清慧有馀。\n能翻梵王字，妙尽伯英书。\n远鹤无前侣，孤云寄太虚。\n狂来轻世界，醉里得真如。\n飞锡离乡久，宁亲喜腊初。\n故池残雪满，寒柳霁烟疏。\n寿酒还尝药，晨餐不荐鱼。\n遥知禅诵外，健笔赋闲居。"},
{"title": "苦寒吟", "author": "孟郊", "dynasty": "唐代", "content": "百泉冻皆咽，我吟寒更切。\n半夜倚乔松，不觉满衣雪。\n竹竿有甘苦，我爱抱苦节。\n鸟声有悲欢，我爱口流血。\n潘生若解吟，更早生白发。"},
{"title": "临江仙·冬夜夜寒冰合井", "author": "苏轼", "dynasty": "宋代", "content": "冬夜夜寒冰合井，画堂明月侵帏。\n青缸明灭照悲啼。\n青缸挑欲尽，粉泪裛还垂。\n未尽一尊先掩泪，歌声半带清悲。\n情声两尽莫相违。\n欲知肠断处，梁上暗尘飞。"},
{"title": "癸卯岁十二月中作与从弟敬远", "author": "陶渊明", "dynasty": "魏晋", "content": "寝迹衡门下，邈与世相绝。\n顾盼莫谁知，荆扉昼常闭。\n凄凄岁暮风，翳翳经日雪。\n倾耳无希声，在目皓已洁。\n劲气侵襟袖，箪瓢谢屡设。\n萧索空宇中，了无一可悦！历览千载书，时时见遗烈。\n高操非所攀，谬得固穷节。\n平津苟不由，栖迟讵为拙！寄意一言外，兹契谁能别？"},
{"title": "冬日田园杂兴", "author": "范成大", "dynasty": "宋代", "content": "斜日低山片月高，睡余行药绕江郊。\n霜风捣尽千林叶，闲倚筇枝数鹳巢。\n炙背檐前日似烘，暖醺醺后困蒙蒙。\n过门走马何官职，侧帽笼鞭战北风！屋上添高一把茅，密泥房壁似僧寮。\n从教屋外阴风吼，卧听篱头响玉箫。\n松节然膏当烛笼，凝烟如墨暗房栊；晚来拭净南窗纸，便觉斜阳一倍红。\n乾高寅缺筑牛宫，巵酒豚蹄酹土公。\n牯牸无瘟犊儿长，明年添种越城东。\n放船开看雪山晴，风定奇寒晚更凝。\n坐听一篙珠玉碎，不知湖面已成冰！拨雪挑来踏地菘，味如蜜藕更肥醲。\n朱门肉食无风味，只作寻常菜把供。\n榾柮无烟雪夜长，地炉煨酒暖如汤。\n莫嗔老妇无盘飣，笑指灰中芋栗香。\n煮酒春前腊后蒸，一年长飨瓮头清。\n廛居何似山居乐，秫米新来禁入城。\n黄纸蠲租白纸催，皂衣旁午下乡来。\n长官头脑冬烘甚，乞汝青钱买酒回。\n探梅公子款柴门，枝北枝南总未春；忽见小桃红似锦，却疑侬是武陵人。\n村巷冬年见俗情，邻翁讲礼拜柴荆。\n长衫布缕如霜雪，云是家机自织成。"},
{"title": "岁晏行", "author": "杜甫", "dynasty": "唐代", "content": "岁云暮矣多北风，潇湘洞庭白雪中。\n渔父天寒网罟冻，莫徭射雁鸣桑弓。\n去年米贵阙军食，今年米贱大伤农。\n高马达官厌酒肉，此辈杼轴茅茨空。\n楚人重鱼不重鸟，汝休枉杀南飞鸿。\n况闻处处鬻男女，割慈忍爱还租庸。\n往日用钱捉私铸，今许铅锡和青铜。\n刻泥为之最易得，好恶不合长相蒙。\n万国城头吹画角，此曲哀怨何时终？"},
{"title": "腊日", "author": "杜甫", "dynasty": "唐代", "content": "腊日常年暖尚遥，今年腊日冻全消。\n侵陵雪色还萱草，漏泄春光有柳条。\n纵酒欲谋良夜醉，还家初散紫宸朝。\n口脂面药随恩泽，翠管银罂下九霄。"},
{"title": "菩萨蛮·白日惊飚冬已半", "author": "纳兰性德", "dynasty": "清代", "content": "惊飙掠地冬将半，解鞍正值昏鸦乱。\n冰合大河流，茫茫一片愁。\n烧痕空极望，鼓角高城上。\n明日近长安，客心愁未阑。"},
{"title": "人月圆·雪中游虎丘", "author": "张可久", "dynasty": "元代", "content": "梅花浑似真真面，留我倚阑杆。\n雪晴天气，松腰玉瘦，泉眼冰寒。\n兴亡遗恨，一丘黄土，千古青山。\n老僧同醉，残碑休打，宝剑羞看。"},
{"title": "北中寒", "author": "李贺", "dynasty": "唐代", "content": "一方黑照三方紫，黄河冰合鱼龙死。\n三尺木皮断文理，百石强车上河水。\n霜花草上大如钱，挥刀不入迷濛天。\n争瀯海水飞凌喧，山瀑无声玉虹悬。"},
{"title": "冬至夜怀湘灵", "author": "白居易", "dynasty": "唐代", "content": "艳质无由见，寒衾不可亲。\n何堪最长夜，俱作独眠人。"},
{"title": "幽居冬暮", "author": "李商隐", "dynasty": "唐代", "content": "羽翼摧残日，郊园寂寞时。\n晓鸡惊树雪，寒鹜守冰池。\n急景忽云暮，颓年浸已衰。\n如何匡国分，不与夙心期。"},
{"title": "满路花·冬", "author": "张淑芳", "dynasty": "宋代", "content": "罗襟湿未干，又是凄凉雪。\n欲睡难成寐、音书绝。\n窗前竹叶，凛凛狂风折。\n寒衣弱不胜，有甚遥肠，望到春来时节。\n孤灯独照，字字吟成血。\n仅梅花知苦、香来接。\n离愁万种，提起心头切。\n比霜风更烈。\n瘦似枯枝，待何人与分说。"},
{"title": "冬柳", "author": "陆龟蒙", "dynasty": "唐代", "content": "柳汀斜对野人窗，零落衰条傍晓江。\n正是霜风飘断处，寒鸥惊起一双双。"},
{"title": "饮马长城窟行", "author": "李世民", "dynasty": "唐代", "content": "塞外悲风切，交河冰已结。\n瀚海百重波，阴山千里雪。\n迥戍危烽火，层峦引高节。\n悠悠卷旆旌，饮马出长城。\n寒沙连骑迹，朔吹断边声。\n胡尘清玉塞，羌笛韵金钲。\n绝漠干戈戢，车徒振原隰。\n都尉反龙堆，将军旋马邑。\n扬麾氛雾静，纪石功名立。\n荒裔一戎衣，灵台凯歌入。"},
{"title": "雪望", "author": "洪升", "dynasty": "清代", "content": "寒色孤村幕，悲风四野闻。\n溪深难受雪，山冻不流云。\n鸥鹭飞难辨，沙汀望莫分。\n野桥梅几树，并是白纷纷。"},
{"title": "朝中措·清明时节", "author": "张炎", "dynasty": "宋代", "content": "清明时节雨声哗。\n潮拥渡头沙。\n翻被梨花冷看，人生苦恋天涯。\n燕帘莺户，云窗雾阁，酒醒啼鸦。\n折得一枝杨柳，归来插向谁家。"},
{"title": "腊日宣诏幸上苑 / 催花诗", "author": "武则天", "dynasty": "唐代", "content": "明朝游上苑，火速报春知。\n花须连夜发，莫待晓风吹。"},
{"title": "岁暮", "author": "谢灵运", "dynasty": "南北朝", "content": "殷忧不能寐，苦此夜难颓。\n明月照积雪，朔风劲且哀。\n运往无淹物，年逝觉已催。"},
{"title": "大德歌·冬", "author": "关汉卿", "dynasty": "元代", "content": "雪纷纷，掩重门，不由人不断魂，瘦损江梅韵。\n那里是清江江上村，香闺里冷落谁瞅问？好一个憔悴的凭栏人。"},
{"title": "对雪二首", "author": "李商隐", "dynasty": "唐代", "content": "寒气先侵玉女扉，清光旋透省郎闱。\n梅花大庾岭头发，柳絮章台街里飞。\n欲舞定随曹植马，有情应湿谢庄衣。\n龙山万里无多远，留待行人二月归。\n旋扑珠帘过粉墙，轻于柳絮重于霜。\n已随江令夸琼树，又入卢家妒玉堂。\n侵夜可能争桂魄，忍寒应欲试梅妆。\n关河冻合东西路，肠断斑骓送陆郎。"},
{"title": "苑中遇雪应制", "author": "宋之问", "dynasty": "唐代", "content": "紫禁仙舆诘旦来，青旂遥倚望春台。\n不知庭霰今朝落，疑是林花昨夜开。"},
{"title": "古怨别", "author": "孟郊", "dynasty": "唐代", "content": "飒飒秋风生，愁人怨离别。\n含情两相向，欲语气先咽。\n心曲千万端，悲来却难说。\n别后唯所思，天涯共明月。"},
{"title": "大德歌·冬景", "author": "关汉卿", "dynasty": "元代", "content": "雪粉华，舞梨花，再不见烟村四五家。\n密洒堪图画，看疏林噪晚鸦。\n黄芦掩映清江下，斜缆着钓鱼艖。"},
{"title": "冬晚对雪忆胡居士家", "author": "王维", "dynasty": "唐代", "content": "寒更传晓箭，清镜览衰颜。\n隔牖风惊竹，开门雪满山。\n洒空深巷静，积素广庭闲。\n借问袁安舍，翛然尚闭关。"},
{"title": "天净沙·秋", "author": "朱庭玉", "dynasty": "元代", "content": "庭前落尽梧桐，水边开彻芙蓉。\n解与诗人意同。\n辞柯霜叶，飞来就我题红。"},
{"title": "秋思", "author": "陆游", "dynasty": "宋代", "content": "利欲驱人万火牛，江湖浪迹一沙鸥。\n日长似岁闲方觉，事大如天醉亦休。\n砧杵敲残深巷月，井梧摇落故园秋。\n欲舒老眼无高处，安得元龙百尺楼。"},
{"title": "秋凉晚步", "author": "杨万里", "dynasty": "宋代", "content": "秋气堪悲未必然，轻寒正是可人天。\n绿池落尽红蕖却，荷叶犹开最小钱。"},
{"title": "江上", "author": "王安石", "dynasty": "宋代", "content": "江水漾西风，江花脱晚红。\n离情被横笛，吹过乱山东。"},
{"title": "秋日偶成", "author": "程颢", "dynasty": "宋代", "content": "闲来无事不从容，睡觉东窗日已红。\n万物静观皆自得，四时佳兴与人同。\n道通天地有形外，思入风云变态中。\n富贵不淫贫贱乐，男儿到此是豪雄。"},
{"title": "秋兴八首", "author": "杜甫", "dynasty": "唐代", "content": "玉露凋伤枫树林，巫山巫峡气萧森。\n江间波浪兼天涌，塞上风云接地阴。\n丛菊两开他日泪，孤舟一系故园心。\n寒衣处处催刀尺，白帝城高急暮砧。\n夔府孤城落日斜，每依北斗望京华。\n听猿实下三声泪，奉使虚随八月槎。\n画省香炉违伏枕，山楼粉堞隐悲笳。\n请看石上藤萝月，已映洲前芦荻花。\n千家山郭静朝晖，日日江楼坐翠微。\n信宿渔人还泛泛，清秋燕子故飞飞。\n匡衡抗疏功名薄，刘向传经心事违。\n同学少年多不贱，五陵衣马自轻肥。\n闻道长安似弈棋，百年世事不胜悲。\n王侯第宅皆新主，文武衣冠异昔时。\n直北关山金鼓振，征西车马羽书驰。\n鱼龙寂寞秋江冷，故国平居有所思。\n蓬莱宫阙对南山，承露金茎霄汉间。\n西望瑶池降王母，东来紫气满函关。\n云移雉尾开宫扇，日绕龙鳞识圣颜。\n一卧沧江惊岁晚，几回青琐点朝班。\n瞿塘峡口曲江头，万里风烟接素秋。\n花萼夹城通御气，芙蓉小苑入边愁。\n珠帘绣柱围黄鹄，锦缆牙樯起白鸥。\n回首可怜歌舞地，秦中自古帝王州。\n昆明池水汉时功，武帝旌旗在眼中。\n织女机丝虚夜月，石鲸鳞甲动秋风。\n波漂菰米沉云黑，露冷莲房坠粉红。\n关塞极天惟鸟道，江湖满地一渔翁。\n昆吾御宿自逶迤，紫阁峰阴入渼陂。\n香稻啄馀鹦鹉粒，碧梧栖老凤凰枝。\n佳人拾翠春相问，仙侣同舟晚更移。\n彩笔昔曾干气象，白头吟望苦低垂。"},
{"title": "长安秋望", "author": "杜牧", "dynasty": "唐代", "content": "楼倚霜树外，镜天无一毫。\n南山与秋色，气势两相高。"},
{"title": "偶成", "author": "朱熹", "dynasty": "宋代", "content": "少年易老学难成，一寸光阴不可轻。\n未觉池塘春草梦，阶前梧叶已秋声。"},
{"title": "秋声赋", "author": "欧阳修", "dynasty": "宋代", "content": "欧阳子方夜读书，闻有声自西南来者，悚然而听之，曰：“异哉！”初淅沥以萧飒，忽奔腾而砰湃，如波涛夜惊，风雨骤至。\n其触于物也，鏦鏦铮铮，金铁皆鸣；又如赴敌之兵，衔枚疾走，不闻号令，但闻人马之行声。\n余谓童子：“此何声也？汝出视之。\n”童子曰：“星月皎洁，明河在天，四无人声，声在树间。\n”　　余曰：“噫嘻悲哉！此秋声也，胡为而来哉？盖夫秋之为状也：其色惨淡，烟霏云敛；其容清明，天高日晶；其气栗冽，砭人肌骨；其意萧条，山川寂寥。\n故其为声也，凄凄切切，呼号愤发。\n丰草绿缛而争茂，佳木葱茏而可悦；草拂之而色变，木遭之而叶脱。\n其所以摧败零落者，乃其一气之余烈。\n夫秋，刑官也，于时为阴；又兵象也，于行用金，是谓天地之义气，常以肃杀而为心。\n天之于物，春生秋实，故其在乐也，商声主西方之音，夷则为七月之律。\n商，伤也，物既老而悲伤；夷，戮也，物过盛而当杀。\n”　　“嗟乎！草木无情，有时飘零。\n人为动物，惟物之灵；百忧感其心，万事劳其形；有动于中，必摇其精。\n而况思其力之所不及，忧其智之所不能；宜其渥然丹者为槁木，黟然黑者为星星。\n奈何以非金石之质，欲与草木而争荣？念谁为之戕贼，亦何恨乎秋声！”　　童子莫对，垂头而睡。\n但闻四壁虫声唧唧，如助予之叹息。"},
{"title": "中秋", "author": "司空图", "dynasty": "唐代", "content": "闲吟秋景外，万事觉悠悠。\n此夜若无月，一年虚过秋。"},
{"title": "宿骆氏亭寄怀崔雍崔衮", "author": "李商隐", "dynasty": "唐代", "content": "竹坞无尘水槛清，相思迢递隔重城。\n秋阴不散霜飞晚，留得枯荷听雨声。"},
{"title": "秋词二首", "author": "刘禹锡", "dynasty": "唐代", "content": "自古逢秋悲寂寥，我言秋日胜春朝。\n晴空一鹤排云上，便引诗情到碧霄。\n山明水净夜来霜，数树深红出浅黄。\n试上高楼清入骨，岂如春色嗾人狂。"},
{"title": "秋登宣城谢脁北楼", "author": "李白", "dynasty": "唐代", "content": "江城如画里，山晚望晴空。\n两水夹明镜，双桥落彩虹。\n人烟寒橘柚，秋色老梧桐。\n谁念北楼上，临风怀谢公。"},
{"title": "少年游·长安古道马迟迟", "author": "柳永", "dynasty": "宋代", "content": "长安古道马迟迟，高柳乱蝉嘶。\n夕阳鸟外，秋风原上，目断四天垂。\n归云一去无踪迹，何处是前期？狎兴生疏，酒徒萧索，不似少年时。"},
{"title": "秋风引", "author": "刘禹锡", "dynasty": "唐代", "content": "何处秋风至？萧萧送雁群。\n朝来入庭树，孤客最先闻。"},
{"title": "金陵晚望", "author": "高蟾", "dynasty": "唐代", "content": "曾伴浮云归晚翠，犹陪落日泛秋声。\n世间无限丹青手，一片伤心画不成。"},
{"title": "长相思·云一涡", "author": "李煜", "dynasty": "五代", "content": "云一緺，玉一梭，淡淡衫儿薄薄罗。\n轻颦双黛螺。\n秋风多，雨相和，帘外芭蕉三两窠。\n夜长人奈何！"},
{"title": "雨过山村", "author": "王建", "dynasty": "唐代", "content": "雨里鸡鸣一两家，竹溪村路板桥斜。\n妇姑相唤浴蚕去，闲看中庭栀子花。"},
{"title": "秋兴八首·其一", "author": "杜甫", "dynasty": "唐代", "content": "玉露凋伤枫树林，巫山巫峡气萧森。\n江间波浪兼天涌，塞上风云接地阴。\n丛菊两开他日泪，孤舟一系故园心。\n寒衣处处催刀尺，白帝城高急暮砧。"},
{"title": "冬日归旧山", "author": "李白", "dynasty": "唐代", "content": "未洗染尘缨，归来芳草平。\n一条藤径绿，万点雪峰晴。\n地冷叶先尽，谷寒云不行。\n嫩篁侵舍密，古树倒江横。\n白犬离村吠，苍苔壁上生。\n穿厨孤雉过，临屋旧猿鸣。\n木落禽巢在，篱疏兽路成。\n拂床苍鼠走，倒箧素鱼惊。\n洗砚修良策，敲松拟素贞。\n此时重一去，去合到三清。"},
{"title": "微雨夜行", "author": "白居易", "dynasty": "唐代", "content": "漠漠秋云起，稍稍夜寒生。\n但觉衣裳湿，无点亦无声。"},
{"title": "霜月", "author": "李商隐", "dynasty": "唐代", "content": "初闻征雁已无蝉，百尺楼高水接天。\n青女素娥俱耐冷，月中霜里斗婵娟。"},
{"title": "水仙子·夜雨", "author": "徐再思", "dynasty": "元代", "content": "一声梧叶一声秋，一点芭蕉一点愁，三更归梦三更后。\n落灯花，棋未收，叹新丰孤馆人留。\n枕上十年事，江南二老忧，都到心头。"},
{"title": "十二月十五夜", "author": "袁枚", "dynasty": "清代", "content": "沉沉更鼓急，渐渐人声绝。\n吹灯窗更明，月照一天雪。"},
{"title": "嘲王历阳不肯饮酒", "author": "李白", "dynasty": "唐代", "content": "地白风色寒，雪花大如手。\n笑杀陶渊明，不饮杯中酒。\n浪抚一张琴，虚栽五株柳。\n空负头上巾，吾于尔何有。"},
{"title": "洛桥晚望", "author": "孟郊", "dynasty": "唐代", "content": "天津桥下冰初结，洛阳陌上人行绝。\n榆柳萧疏楼阁闲，月明直见嵩山雪。"},
{"title": "冬十月", "author": "曹操", "dynasty": "两汉", "content": "孟冬十月，北风徘徊，天气肃清，繁霜霏霏。\n鵾鸡晨鸣，鸿雁南飞，鸷鸟潜藏，熊罴窟栖。\n钱镈停置，农收积场，逆旅整设，以通贾商。\n幸甚至哉！歌以咏志。"},
{"title": "六月二十七日望湖楼醉书", "author": "苏轼", "dynasty": "宋代", "content": "黑云翻墨未遮山，白雨跳珠乱入船。\n卷地风来忽吹散，望湖楼下水如天。\n放生鱼鳖逐人来，无主荷花到处开。\n水枕能令山俯仰，风船解与月裴回。\n乌菱白芡不论钱，乱系青菰裹绿盘。\n忽忆尝新会灵观，滞留江海得加餐。\n献花游女木兰桡，细雨斜风湿翠翘。\n无限芳洲生杜若，吴儿不识楚辞招。\n未成小隐聊中隐，可得长闲胜暂闲。\n我本无家更安往，故乡无此好湖山。"},
{"title": "邯郸冬至夜思家", "author": "白居易", "dynasty": "唐代", "content": "邯郸驿里逢冬至，抱膝灯前影伴身。\n想得家中夜深坐，还应说着远行人。"},
{"title": "雪梅·其二", "author": "卢梅坡", "dynasty": "宋代", "content": "有梅无雪不精神，有雪无诗俗了人。\n日暮诗成天又雪，与梅并作十分春。"},
{"title": "夜雪", "author": "白居易", "dynasty": "唐代", "content": "已讶衾枕冷，复见窗户明。\n夜深知雪重，时闻折竹声。"},
{"title": "观猎", "author": "王维", "dynasty": "唐代", "content": "风劲角弓鸣，将军猎渭城。\n草枯鹰眼疾，雪尽马蹄轻。\n忽过新丰市，还归细柳营。\n回看射雕处，千里暮云平。"},
{"title": "北风行", "author": "李白", "dynasty": "唐代", "content": "烛龙栖寒门，光曜犹旦开。\n日月照之何不及此？惟有北风号怒天上来。\n燕山雪花大如席，片片吹落轩辕台。\n幽州思妇十二月，停歌罢笑双蛾摧。\n倚门望行人，念君长城苦寒良可哀。\n别时提剑救边去，遗此虎文金鞞靫。\n中有一双白羽箭，蜘蛛结网生尘埃。\n箭空在，人今战死不复回。\n不忍见此物，焚之已成灰。\n黄河捧土尚可塞，北风雨雪恨难裁。"},
{"title": "早冬", "author": "白居易", "dynasty": "唐代", "content": "十月江南天气好，可怜冬景似春华。\n霜轻未杀萋萋草，日暖初干漠漠沙。\n老柘叶黄如嫩树，寒樱枝白是狂花。\n此时却羡闲人醉，五马无由入酒家。"},
{"title": "天净沙·秋", "author": "白朴", "dynasty": "元代", "content": "孤村落日残霞，轻烟老树寒鸦，一点飞鸿影下。\n青山绿水，白草红叶黄花。"},
{"title": "秋思", "author": "张籍", "dynasty": "唐代", "content": "洛阳城里见秋风，欲作家书意万重。\n复恐匆匆说不尽，行人临发又开封。"},
{"title": "天净沙·冬", "author": "白朴", "dynasty": "元代", "content": "一声画角谯门，半庭新月黄昏，雪里山前水滨。\n竹篱茅舍，淡烟衰草孤村。"},
{"title": "念奴娇·断虹霁雨", "author": "黄庭坚", "dynasty": "宋代", "content": "八月十七日，同诸生步自永安城楼，过张宽夫园待月。\n偶有名酒，因以金荷酌众客。\n客有孙彦立，善吹笛。\n援笔作乐府长短句，文不加点。\n断虹霁雨，净秋空，山染修眉新绿。\n桂影扶疏，谁便道，今夕清辉不足？万里青天，姮娥何处，驾此一轮玉。\n寒光零乱，为谁偏照醽醁？年少从我追游，晚凉幽径，绕张园森木。\n共倒金荷，家万里，难得尊前相属。\n老子平生，江南江北，最爱临风曲。\n孙郎微笑，坐来声喷霜竹。"},
{"title": "春夜竹亭赠钱少府归蓝田", "author": "王维", "dynasty": "唐代", "content": "夜静群动息，时闻隔林犬。\n却忆山中时，人家涧西远。\n羡君明发去，采蕨轻轩冕。"},
{"title": "对雪", "author": "高骈", "dynasty": "唐代", "content": "六出飞花入户时，坐看青竹变琼枝。\n如今好上高楼望，盖尽人间恶路岐。"},
{"title": "回中作", "author": "温庭筠", "dynasty": "唐代", "content": "苍莽寒空远色愁，呜呜戍角上高楼。\n吴姬怨思吹双管，燕客悲歌别五侯。\n千里关山边草暮，一星烽火朔云秋。\n夜来霜重西风起，陇水无声冻不流。"},
{"title": "定西番·汉使昔年离别", "author": "温庭筠", "dynasty": "唐代", "content": "汉使昔年离别。\n攀弱柳，折寒梅，上高台。\n千里玉关春雪，雁来人不来。\n羌笛一声愁绝，月徘徊。"},
{"title": "归鸟·其二", "author": "陶渊明", "dynasty": "魏晋", "content": "翼翼归鸟，载翔载飞。\n虽不怀游，见林情依。\n遇云颉颃，相鸣而归。\n遐路诚悠，性爱无遗。"},
{"title": "书洛阳名园记后", "author": "李格非", "dynasty": "宋代", "content": "洛阳处天下之中，挟崤渑之阻，当秦陇之襟喉，而赵魏之走集，盖四方必争之地也。\n天下当无事则已，有事，则洛阳先受兵。\n予故尝曰：“洛阳之盛衰，天下治乱之候也。\n”　　方唐贞观、开元之间，公卿贵戚开馆列第于东都者，号千有余邸。\n及其乱离，继以五季之酷，其池塘竹树，兵车蹂践，废而为丘墟。\n高亭大榭，烟火焚燎，化而为灰烬，与唐俱灭而共亡，无馀处矣。\n予故尝曰：“园圃之废兴，洛阳盛衰之候也。\n”　　且天下之治乱，候于洛阳之盛衰而知；洛阳之盛衰，候于园圃之废兴而得。\n则《名园记》之作，予岂徒然哉？　　呜呼！公卿大夫方进于朝，放乎一己之私以自为，而忘天下之治忽，欲退享此乐，得乎？唐之末路是已。"},
{"title": "山中", "author": "王维", "dynasty": "唐代", "content": "荆溪白石出，天寒红叶稀。\n山路元无雨，空翠湿人衣。"},
{"title": "一枝花·杭州景", "author": "关汉卿", "dynasty": "元代", "content": "普天下锦绣乡，环海内风流地。\n大元朝新附国，亡宋家旧华夷。\n水秀山奇，一到处堪游戏，这答儿忒富贵。\n满城中绣幕风帘，一哄地人烟凑集。\n[梁州第七]百十里街衢整齐，万余家楼阁参差，并无半答儿闲田地。\n松轩竹径，药圃花蹊，茶园稻陌，竹坞梅溪。\n一陀儿一句诗题，一步儿一扇屏帏。\n西盐场便似一带琼瑶，吴山色千叠翡翠。\n兀良，望钱塘江万顷玻璃。\n更有清溪绿水，画船儿来往闲游戏。\n浙江亭紧相对，相对着险岭高峰长怪石，堪羡堪题。\n[尾]家家掩映渠流水，楼阁峥嵘出翠微，遥望西湖暮山势。\n看了这壁，觑了那壁，纵有丹青下不得笔。"},
{"title": "卫节度赤骠马歌", "author": "岑参", "dynasty": "唐代", "content": "君家赤骠画不得，一团旋风桃花色。\n红缨紫鞚珊瑚鞭，玉鞍锦鞯黄金勒。\n请君鞁出看君骑，尾长窣地如红丝。\n自矜诸马皆不及，却忆百金新买时。\n香街紫陌凤城内，满城见者谁不爱。\n扬鞭骤急白汗流，弄影行骄碧蹄碎。\n紫髯胡雏金剪刀，平明剪出三鬉高。\n枥上看时独意气，众中牵出偏雄豪。\n骑将猎向南山口，城南孤兔不复有。\n草头一点疾如飞，却使苍鹰翻向后。\n忆昨看君朝未央，鸣珂拥盖满路香。\n始知边将真富贵，可怜人马相辉光。\n男儿称意得如此，骏马长鸣北风起。\n待君东去扫胡尘，为君一日行千里。"},
{"title": "清明节郭侍御偶与李侍御、孔校书、王秀才游开化寺卧病不得同游赋得十韵兼呈马十八", "author": "崔元翰", "dynasty": "唐代", "content": "山色入层城，钟声临复岫。\n乘闲息边事，探异怜春候。\n曲阁下重阶，回廊遥对霤。\n石间花遍落，草上云时覆。\n钻火见樵人，饮泉逢野兽。\n道情亲法侣，时望登朝右。\n执宪纠奸邪，刊书正讹谬。\n茂才当时选，公子生人秀。\n赠答继篇章，欢娱重朋旧。\n垂帘独衰疾，击缶酬金奏。"},
{"title": "送舅氏野夫之宣城二首", "author": "黄庭坚", "dynasty": "宋代", "content": "藉甚宣城郡，风流数贡毛。\n霜林收鸭脚，春网荐琴高。\n共理须良守，今年辍省曹。\n平生割鸡手，聊试发硎刀。\n试说宣城郡，停杯且细听。\n晚楼明宛水，春骑簇昭亭。\n稏丰圩户，桁杨卧讼庭。\n谢公歌舞处，时对换鹅经。"},
{"title": "沉醉东风·重九", "author": "卢挚", "dynasty": "元代", "content": "题红叶清流御沟，赏黄花人醉歌楼。\n天长雁影稀，月落山容瘦，冷清清暮秋时候。\n衰柳寒蝉一片愁，谁肯教白衣送酒？"},
{"title": "九日", "author": "文森", "dynasty": "明代", "content": "三载重阳菊，开时不在家。\n何期今日酒，忽对故园花。\n野旷云连树，天寒雁聚沙。\n登临无限意，何处望京华。"},
{"title": "六幺令·天中节", "author": "苏轼", "dynasty": "宋代", "content": "虎符缠臂，佳节又端午。\n门前艾蒲青翠，天淡纸鸢舞。\n粽叶香飘十里，对酒携樽俎。\n龙舟争渡，助威呐喊，凭吊祭江诵君赋。\n感叹怀王昏聩，悲戚秦吞楚。\n异客垂涕淫淫，鬓白知几许？朝夕新亭对泣，泪竭陵阳处。\n汨罗江渚，湘累已逝，惟有万千断肠句。"},
{"title": "奉和九日幸临渭亭登高应制得枝字", "author": "韦安石", "dynasty": "唐代", "content": "重九开秋节，得一动宸仪。\n金风飘菊蕊，玉露泫萸枝。\n睿览八纮外，天文七曜披。\n临深应在即，居高岂忘危。"},
{"title": "贺新郎·端午", "author": "刘克庄", "dynasty": "宋代", "content": "深院榴花吐。\n画帘开、束衣纨扇，午风清暑。\n儿女纷纷夸结束，新样钗符艾虎。\n早已有、游人观渡。\n老大逢场慵作戏，任陌头、年少争旗鼓。\n溪雨急，浪花舞。\n灵均标致高如许。\n忆生平、既纫兰佩，更怀椒醑。\n谁信骚魂千载后，波底垂涎角黍。\n又说是、蛟馋龙怒。\n把似而今醒到了，料当年、醉死差无苦。\n聊一笑，吊千古。"},
{"title": "端午日礼部宿斋有衣服彩结之贶以诗还答", "author": "权德舆", "dynasty": "唐代", "content": "良辰当五日，偕老祝千年。\n彩缕同心丽，轻裾映体鲜。\n寂寥斋画省，款曲擘香笺。\n更想传觞处，孙孩遍目前。"},
{"title": "竞渡诗 / 及第后江宁观竞渡寄袁州剌史成应元", "author": "卢肇", "dynasty": "唐代", "content": "石溪久住思端午，馆驿楼前看发机。\n鼙鼓动时雷隐隐，兽头凌处雪微微。\n冲波突出人齐譀，跃浪争先鸟退飞。\n向道是龙刚不信，果然夺得锦标归。"},
{"title": "澡兰香·淮安重午", "author": "吴文英", "dynasty": "宋代", "content": "盘丝系腕，巧篆垂簪，玉隐绀纱睡觉。\n银瓶露井，彩箑云窗，往事少年依约。\n为当时曾写榴裙，伤心红绡褪萼。\n黍梦光阴，渐老汀洲烟蒻。\n莫唱江南古调，怨抑难招，楚江沉魄。\n薰风燕乳，暗雨梅黄，午镜澡兰帘幕。\n念秦楼也拟人归，应剪菖蒲自酌。\n但怅望、一缕新蟾，随人天角。"},
{"title": "端午日赐衣", "author": "杜甫", "dynasty": "唐代", "content": "宫衣亦有名，端午被恩荣。\n细葛含风软，香罗叠雪轻。\n自天题处湿，当暑著来清。\n意内称长短，终身荷圣情。"},
{"title": "端午遍游诸寺得禅字", "author": "苏轼", "dynasty": "宋代", "content": "肩舆任所适，遇胜辄留连。\n焚香引幽步，酌茗开静筵。\n微雨止还作，小窗幽更妍。\n盆山不见日，草木自苍然。\n忽登最高塔，眼界穷大千。\n卞峰照城郭，震泽浮云天。\n深沉既可喜，旷荡亦所便。\n幽寻未云毕，墟落生晚烟。\n归来记所历，耿耿清不眠。\n道人亦未寝，孤灯同夜禅。"},
{"title": "乙卯重五诗", "author": "陆游", "dynasty": "宋代", "content": "重五山村好，榴花忽已繁。\n粽包分两髻，艾束著危冠。\n旧俗方储药，羸躯亦点丹。\n日斜吾事毕，一笑向杯盘。"},
{"title": "南歌子·游赏", "author": "苏轼", "dynasty": "宋代", "content": "山与歌眉敛，波同醉眼流。\n游人都上十三楼。\n不羡竹西歌吹、古扬州。\n菰黍连昌歜，琼彝倒玉舟。\n谁家水调唱歌头。\n声绕碧山飞去、晚云留。"},
{"title": "同州端午", "author": "殷尧藩", "dynasty": "唐代", "content": "鹤发垂肩尺许长，离家三十五端阳。\n儿童见说深惊讶，却问何方是故乡。"},
{"title": "端午三首", "author": "赵蕃", "dynasty": "宋代", "content": "谩说投诗赠汨罗，身今且乐奈渠何。\n尝闻求福木居士，试向艾人成祝呵。\n忠言不用竟沉死，留得文章星斗罗。\n何意更觞昌歜酒，为君击节一长歌。\n年年端午风兼雨，似为屈原陈昔冤。\n我欲于谁论许事，舍南舍北鹁鸠喧。"},
{"title": "小重山·端午", "author": "舒頔", "dynasty": "元代", "content": "碧艾香蒲处处忙。\n谁家儿共女，庆端阳。\n细缠五色臂丝长。\n空惆怅，谁复吊沅湘。\n往事莫论量。\n千年忠义气，日星光。\n离骚读罢总堪伤。\n无人解，树转午阴凉。"},
{"title": "渔家傲·五月榴花妖艳烘", "author": "欧阳修", "dynasty": "宋代", "content": "五月榴花妖艳烘。\n绿杨带雨垂垂重。\n五色新丝缠角粽。\n金盘送。\n生绡画扇盘双凤。\n正是浴兰时节动。\n菖蒲酒美清尊共。\n叶里黄鹂时一弄。\n犹瞢忪。\n等闲惊破纱窗梦。"},
{"title": "南乡子·端午", "author": "李之仪", "dynasty": "宋代", "content": "小雨湿黄昏。\n重午佳辰独掩门。\n巢燕引雏浑去尽，销魂。\n空向梁间觅宿痕。\n客舍宛如村。\n好事无人载一樽。\n唯有莺声知此恨，殷勤。\n恰似当时枕上闻。"},
{"title": "临江仙·高咏楚词酬午日", "author": "陈与义", "dynasty": "宋代", "content": "高咏楚词酬午日，天涯节序匆匆。\n榴花不似舞裙红。\n无人知此意，歌罢满帘风。\n万事一身伤老矣，戎葵凝笑墙东。\n酒杯深浅去年同。\n试浇桥下水，今夕到湘中。"},
{"title": "行香子·腊八日与洪仲简溪行其夜雪作", "author": "汪莘", "dynasty": "宋代", "content": "野店残冬。\n绿酒春浓。\n念如今，此意谁同。\n溪光不尽，山翠无穷。\n有几枝梅，几竿竹，几株松。\n篮舆乘兴，薄暮疏钟。\n望孤村，斜日匆匆。\n夜窗雪阵，晓枕云峰。\n便拥渔蓑，顶渔笠，作渔翁。"},
{"title": "谢张仲谋端午送巧作", "author": "黄庭坚", "dynasty": "宋代", "content": "君家玉女从小见，闻道如今画不成。\n翦裁似借天女手，萱草石榴偏眼明。"},
{"title": "端午", "author": "文秀", "dynasty": "唐代", "content": "节分端午自谁言，万古传闻为屈原。\n堪笑楚江空渺渺，不能洗得直臣冤。"},
{"title": "屈原塔", "author": "苏轼", "dynasty": "宋代", "content": "楚人悲屈原，千载意未歇。\n精魂飘何处，父老空哽咽。\n至今沧江上，投饭救饥渴。\n遗风成竞渡，哀叫楚山裂。\n屈原古壮士，就死意甚烈。\n世俗安得知，眷眷不忍决。\n南宾旧属楚，山上有遗塔。\n应是奉佛人，恐子就沦灭。\n此事虽无凭，此意固已切。\n古人谁不死，何必较考折。\n名声实无穷，富贵亦暂热。\n大夫知此理，所以持死节。"},
{"title": "端午日", "author": "殷尧藩", "dynasty": "唐代", "content": "少年佳节倍多情，老去谁知感慨生。\n不效艾符趋习俗，但祈蒲酒话升平。\n鬓丝日日添白头，榴锦年年照眼明。\n千载贤愚同瞬息，几人湮没几垂名。"},
{"title": "瑞龙吟·德清清明竞渡", "author": "吴文英", "dynasty": "宋代", "content": "大溪面。\n遥望绣羽冲烟，锦梭飞练。\n桃花三十六陂，鲛宫睡起，娇雷乍转。\n去如箭。\n催趁戏旗游鼓，素澜雪溅。\n东风冷湿蛟腥，澹阴送昼。\n轻霏弄晚。\n洲上青苹生处，斗春不管，怀沙人远。\n残日半开一川，花影零乱。\n山屏醉缬，连棹东西岸。\n阑干倒、千红妆靥，铅香不断。\n傍暝疏帘卷。\n翠涟皱净，笙歌未散。\n簪柳门归懒。\n犹自有、玉龙黄昏吹怨。\n重云暗阁，春霖一片。"},
{"title": "浣溪沙·端午", "author": "苏轼", "dynasty": "宋代", "content": "轻汗微微透碧纨，明朝端午浴芳兰。\n流香涨腻满晴川。\n彩线轻缠红玉臂，小符斜挂绿云鬟。\n佳人相见一千年。"},
{"title": "端午", "author": "李隆基", "dynasty": "唐代", "content": "端午临中夏，时清日复长。\n盐梅已佐鼎，曲糵且传觞。\n事古人留迹，年深缕积长。\n当轩知槿茂，向水觉芦香。\n亿兆同归寿，群公共保昌。\n忠贞如不替，贻厥后昆芳。"},
{"title": "端午即事", "author": "文天祥", "dynasty": "宋代", "content": "五月五日午，赠我一枝艾。\n故人不可见，新知万里外。\n丹心照夙昔，鬓发日已改。\n我欲从灵均，三湘隔辽海。"},
{"title": "清明呈馆中诸公", "author": "高启", "dynasty": "明代", "content": "新烟着柳禁垣斜，杏酪分香俗共夸。\n白下有山皆绕郭，清明无客不思家。\n卞侯墓下迷芳草，卢女门前映落花。\n喜得故人同待诏，拟沽春酒醉京华。"},
{"title": "清江引·清明日出游", "author": "王磐", "dynasty": "明代", "content": "问西楼禁烟何处好？绿野晴天道。\n马穿杨柳嘶，人倚秋千笑，探莺花总教春醉倒。"},
{"title": "清明宴司勋刘郎中别业", "author": "祖咏", "dynasty": "唐代", "content": "田家复近臣，行乐不违亲。\n霁日园林好，清明烟火新。\n以文常会友，唯德自成邻。\n池照窗阴晚，杯香药味春。\n檐前花覆地，竹外鸟窥人。\n何必桃源里，深居作隐沦。"},
{"title": "喜迁莺·清明节", "author": "薛昭蕴", "dynasty": "唐代", "content": "清明节，雨晴天，得意正当年。\n马骄泥软锦连乾，香袖半笼鞭。\n花色融，人竟赏，尽是绣鞍朱鞅。\n日斜无计更留连，归路草和烟。"},
{"title": "点绛唇·时霎清明", "author": "吴文英", "dynasty": "宋代", "content": "时霎清明，载花不过西园路。\n嫩阴绿树。\n正是春留处。\n燕子重来，往事东流去。\n征衫贮。\n旧寒一缕。\n泪湿风帘絮。"},
{"title": "木兰花慢·拆桐花烂熳", "author": "柳永", "dynasty": "宋代", "content": "拆桐花烂熳，乍疏雨、洗清明。\n正艳杏烧林，缃桃绣野，芳景如屏。\n倾城，尽寻胜去，骤雕鞍绀幰出郊坰。\n风暖繁弦脆管，万家竞奏新声。\n盈盈，斗草踏青。\n人艳冶，递逢迎。\n向路旁往往，遗簪堕珥，珠翠纵横。\n欢情，对佳丽地，信金罍罄竭玉山倾。\n拚却明朝永日，画堂一枕春酲。"},
{"title": "壬戌清明作", "author": "屈大均", "dynasty": "清代", "content": "朝作轻寒暮作阴，愁中不觉已春深。\n落花有泪因风雨，啼鸟无情自古今。\n故国江山徒梦寐，中华人物又销沉。\n龙蛇四海归无所，寒食年年怆客心。"},
{"title": "清明日独酌", "author": "王禹偁", "dynasty": "宋代", "content": "一郡官闲唯副使，一年冷节是清明。\n春来春去何时尽，闲恨闲愁触处生。\n漆燕黄鹂夸舌健，柳花榆荚斗身轻。\n脱衣换得商山酒，笑把离骚独自倾。"},
{"title": "清明日园林寄友人", "author": "贾岛", "dynasty": "唐代", "content": "今日清明节，园林胜事偏。\n晴风吹柳絮，新火起厨烟。\n杜草开三径，文章忆二贤。\n几时能命驾，对酒落花前。"},
{"title": "临江仙·清明前一日种海棠", "author": "顾太清", "dynasty": "清代", "content": "万点猩红将吐萼，嫣然迥出凡尘。\n移来古寺种朱门。\n明朝寒食了，又是一年春。\n细干柔条才数尺，千寻起自微因。\n绿云蔽日树轮囷。\n成阴结子后，记取种花人。"},
{"title": "清明日", "author": "温庭筠", "dynasty": "唐代", "content": "清娥画扇中，春树郁金红。\n出犯繁花露，归穿弱柳风。\n马骄偏避幰，鸡骇乍开笼。\n柘弹何人发，黄鹂隔故宫。"},
{"title": "鹤冲天·清明天气", "author": "杜安世", "dynasty": "宋代", "content": "清明天气，永日愁如醉。\n台榭绿阴浓，薰风细。\n燕子巢方就，盆池小，新荷蔽。\n恰是逍遥际。\n单夹衣裳，半笼软玉肌体。\n石榴美艳，一撮红绡比。\n窗外数修篁，寒相倚。\n有个关心处，难相见，空凝睇。\n行坐深闺里，懒更妆梳，自知新来憔悴。"},
{"title": "清明二绝·其一", "author": "陈与义", "dynasty": "宋代", "content": "街头女儿双髻鸦，随蜂趁蝶学夭邪。\n东风也作清明节，开遍来禽一树花。"},
{"title": "渡江云三犯·西湖清明", "author": "吴文英", "dynasty": "宋代", "content": "羞红颦浅恨，晚风未落，片绣点重茵。\n旧堤分燕尾，桂棹轻鸥，宝勒倚残云。\n千丝怨碧，渐路入、仙坞迷津。\n肠漫回，隔花时见，背面楚腰身。\n逡巡。\n题门惆怅，堕履牵萦，数幽期难准。\n还始觉、留情缘眼，宽带因春。\n明朝事与孤烟冷，做满湖、风雨愁人。\n山黛暝，尘波澹绿无痕。"},
{"title": "清明即事", "author": "孟浩然", "dynasty": "唐代", "content": "帝里重清明，人心自愁思。\n车声上路合，柳色东城翠。\n花落草齐生，莺飞蝶双戏。\n空堂坐相忆，酌茗聊代醉。"},
{"title": "折桂令·客窗清明", "author": "乔吉", "dynasty": "元代", "content": "风风雨雨梨花，窄索帘栊，巧小窗纱。\n甚情绪灯前，客怀枕畔，心事天涯。\n三千丈清愁鬓发，五十年春梦繁华。\n蓦见人家，杨柳分烟，扶上檐牙。"},
{"title": "清明日对酒", "author": "高翥", "dynasty": "宋代", "content": "南北山头多墓田，清明祭扫各纷然。\n纸灰飞作白蝴蝶，泪血染成红杜鹃。\n日落狐狸眠冢上，夜归儿女笑灯前。\n人生有酒须当醉，一滴何曾到九泉。"},
{"title": "清明", "author": "黄庭坚", "dynasty": "宋代", "content": "佳节清明桃李笑，野田荒冢只生愁。\n雷惊天地龙蛇蛰，雨足郊原草木柔。\n人乞祭余骄妾妇，士甘焚死不公侯。\n贤愚千载知谁是，满眼蓬蒿共一丘。"},
{"title": "采桑子·清明上巳西湖好", "author": "欧阳修", "dynasty": "宋代", "content": "清明上巳西湖好，满目繁华。\n争道谁家。\n绿柳朱轮走钿车。\n游人日暮相将去，醒醉喧哗。\n路转堤斜。\n直到城头总是花。"},
{"title": "寒食江州满塘驿", "author": "宋之问", "dynasty": "唐代", "content": "去年上巳洛桥边，今年寒食庐山曲。\n遥怜巩树花应满，复见吴洲草新绿。\n吴洲春草兰杜芳，感物思归怀故乡。\n驿骑明朝发何处？猿声今夜断君肠。"},
{"title": "西夏寒食遣兴", "author": "朱孟德", "dynasty": "明代", "content": "春空云淡禁烟中，冷落那堪客里逢。\n饭煮青精颜固好，杯传蓝尾习能同。\n锦销文杏枝头雨，雪卷棠梨树底风。\n往事慢思魂欲断，不堪回首贺兰东。"},
{"title": "寒食书事", "author": "赵元镇", "dynasty": "宋代", "content": "寂寞柴门村落里，也教插柳记年华。\n禁烟不到粤人国，上冢亦携庞老家。\n汉寝唐陵无麦饭，山溪野径有梨花。\n一樽径籍青苔卧，莫管城头奏暮笳。"},
{"title": "寒食", "author": "郑刚中", "dynasty": "宋代", "content": "江乡时节逢寒食，花落未将春减色，岭南能有几多花，寒食临之扫春迹。\n花多花少非我事，春去春来亦堪惜。\n柴门风雨小庭寒，无奈池塘烟草碧。\n欲将诗句慰穷愁，眼中万象皆相识。\n欣然应接已无暇，都为老来无笔力。"},
{"title": "寒食日重游李氏园亭有怀", "author": "韩偓", "dynasty": "唐代", "content": "往年同在鸾桥上，见倚朱阑咏柳绵。\n今日独来香径里，更无人迹有苔钱。\n伤心阔别三千里，屈指思量四五年。\n料得他乡遇佳节，亦应怀抱暗凄然。"},
{"title": "长安清明", "author": "韦庄", "dynasty": "唐代", "content": "蚤是伤春梦雨天，可堪芳草更芊芊。\n内官初赐清明火，上相闲分白打钱。\n紫陌乱嘶红叱拨，绿杨高映画秋千。\n游人记得承平事，暗喜风光似昔年。"},
{"title": "洛桥寒食日作十韵", "author": "白居易", "dynasty": "唐代", "content": "上苑风烟好，中桥道路平。\n蹴球尘不起，泼火雨新晴。\n宿醉头仍重，晨游眼乍明。\n老慵虽省事，春诱尚多情。\n遇客踟蹰立，寻花取次行。\n连钱嚼金勒，凿落写银罂。\n府酝伤教送，官娃岂要迎。\n舞腰那及柳，歌舌不如莺。\n乡国真堪恋，光阴可合轻。\n三年遇寒食，尽在洛阳城。"},
{"title": "清明二首", "author": "杜甫", "dynasty": "唐代", "content": "朝来新火起新烟，湖色春光净客船。\n绣羽衔花他自得，红颜骑竹我无缘。\n胡童结束还难有，楚女腰肢亦可怜。\n不见定王城旧处，长怀贾傅井依然。\n虚沾焦举为寒食，实藉严君卖卜钱。\n钟鼎山林各天性，浊醪粗饭任吾年。\n此身飘泊苦西东，右臂偏枯半耳聋。\n寂寂系舟双下泪，悠悠伏枕左书空。\n十年蹴踘将雏远，万里秋千习俗同。\n旅雁上云归紫塞，家人钻火用青枫。\n秦城楼阁烟花里，汉主山河锦绣中。\n春去春来洞庭阔，白苹愁杀白头翁。"},
{"title": "寒食日作", "author": "温庭筠", "dynasty": "唐代", "content": "红深绿暗径相交，抱暖含芳披紫袍。\n彩索平时墙婉娩，轻球落处晚寥梢。\n窗中草色妬鸡卵，盘上芹泥憎燕巢。\n自有玉楼春意在，不能骑马度烟郊。"},
{"title": "曲游春·禁苑东风外", "author": "周密", "dynasty": "宋代", "content": "禁烟湖上薄游，施中山赋词甚佳，余因次其韵。\n盖平时游舫，至午后则尽入里湖，抵暮始出，断桥小驻而归，非习于游者不知也。\n故中山亟击节余“闲却半湖春色”之句。\n谓能道人之所未云。\n禁苑东风外，飚暖丝晴絮，春思如织。\n燕约莺期，恼芳情偏在，翠深红隙。\n漠漠香尘隔，沸十里、乱弦丛笛。\n看画船、尽入西泠，闲却半湖春色。\n柳陌，新烟凝碧，映帘底宫眉，堤上游勒。\n轻暝笼寒，怕梨云梦冷，杏香愁幂。\n歌管酬寒食，奈蝶怨、良宵岑寂。\n正满湖、碎月摇花，怎生去得？"},
{"title": "菩萨蛮·落花夜雨辞寒食", "author": "吴文英", "dynasty": "宋代", "content": "落花夜雨辞寒食。\n尘香明日城南陌。\n玉靥湿斜红。\n泪痕千万重。\n伤春头竟白。\n来去春如客。\n人瘦绿阴浓。\n日长帘影中。"},
{"title": "仙城寒食歌·绍武陵", "author": "成鹫", "dynasty": "清代", "content": "亢龙宾天群龙战，潜龙跃出飞龙现。\n白衣苍狗等浮云，处处从龙作宫殿。\n东南半壁燕处堂，正统未亡垂一线。\n百日朝廷沸似汤，十郡山河去如电。\n高帝子孙隆准公，身殉社稷无牵恋。\n粤秀峰头望帝魂，直与煤山相后先。\n当时藁葬汉台东，三尺荒陵枕郊甸。\n四坟角立不知名，云是诸王殉国彦。\n左瞻右顾冢垒垒，万古一丘无贵贱。\n年年风雨暗清明，陌上行人泪如溅。\n寻思往事问重泉，笑折山花当九献。\n怅望钟山春草深，谁人更与除坛墠！"},
{"title": "扫花游·西湖寒食", "author": "吴文英", "dynasty": "宋代", "content": "冷空淡碧，带翳柳轻云，护花深雾。\n艳晨易午。\n正笙箫竞渡，绮罗争路。\n骤卷风埃，半掩长蛾翠妩。\n散红缕。\n渐红湿杏泥，愁燕无语。\n乘盖争避处。\n就解佩旗亭，故人相遇。\n恨春太妒。\n溅行裙更惜，凤钩尘污。\n酹入梅根，万点啼痕暗树。\n峭寒暮。\n更萧萧、陇头人去。"},
{"title": "寒食郊行书事", "author": "范成大", "dynasty": "宋代", "content": "野店垂杨步，荒祠苦竹丛。\n鹭窥芦箔水，鸟啄纸钱风。\n媪引浓妆女，儿扶烂醉翁。\n深村时节好，应为去年丰。"},
{"title": "沁园春·寒食郓州道中", "author": "谢枋得", "dynasty": "宋代", "content": "十五年来，逢寒食节，皆在天涯。\n叹雨濡露润，还思宰柏，风柔日媚，羞看飞花。\n麦饭纸钱，只鸡斗酒，几误林间噪喜鸦。\n天笑道，此不由乎我，也不由他。\n鼎中炼熟丹砂。\n把紫府清都作一家。\n想前人鹤驭，常游绛阙，浮生蝉蜕，岂恋黄沙。\n帝命守坟，王令修墓，男子正当如是邪。\n又何必，待过家上冢，书锦荣华。"},
{"title": "丙辰年鄜州遇寒食城外醉吟五首", "author": "韦庄", "dynasty": "唐代", "content": "满街杨柳绿丝烟，画出清明二月天。\n好是隔帘花树动，女郎撩乱送秋千。\n雕阴寒食足游人，金凤罗衣湿麝薰。\n肠断入城芳草路，淡红香白一群群。\n开元坡下日初斜，拜扫归来走钿车。\n可惜数株红艳好，不知今夜落谁家。\n马骄风疾玉鞭长，过去唯留一阵香。\n闲客不须烧破眼，好花皆属富家郎。\n雨丝烟柳欲清明，金屋人闲暖凤笙。\n永日迢迢无一事，隔街闻筑气球声。"},
{"title": "寒食", "author": "张镃", "dynasty": "宋代", "content": "地僻人稀到，檐虚燕未过。\n清愁诗酒少，寒食雨风多。\n名字因农具，襟怀属钓蓑。\n莫惊时节换，安分看如何。"},
{"title": "西子妆慢·湖上清明薄游", "author": "吴文英", "dynasty": "宋代", "content": "流水麹尘，艳阳醅酒，画舸游情如雾。\n笑拈芳草不知名，乍凌波、断桥西堍。\n垂杨漫舞。\n总不解、将春系住。\n燕归来，问彩绳纤手，如今何许。\n欢盟误。\n一箭流光，又趁寒食去。\n不堪衰鬓著飞花，傍绿阴、冷烟深树。\n玄都秀句。\n记前度、刘郎曾赋。\n最伤心、一片孤山细雨。"},
{"title": "诉衷情·寒食", "author": "仲殊", "dynasty": "宋代", "content": "涌金门外小瀛洲。\n寒食更风流。\n红船满湖歌吹，花外有高楼。\n晴日暖，淡烟浮。\n恣嬉游。\n三千粉黛，十二阑干，一片云头。"},
{"title": "和宋之问寒食题临江驿", "author": "胡皓", "dynasty": "唐代", "content": "闻道山阴会，仍为火忌辰。\n途中甘弃日，江上苦伤春。\n流水翻催泪，寒灰更伴人。\n丹心终不改，白发为谁新。"},
{"title": "至正改元辛巳寒食日示弟及诸子侄", "author": "虞集", "dynasty": "元代", "content": "江山信美非吾土，漂泊栖迟近百年。\n山舍墓田同水曲，不堪梦觉听啼鹃。"},
{"title": "寒食", "author": "王建", "dynasty": "唐代", "content": "田舍清明日，家家出火迟。\n白衫眠古巷，红索搭高枝。\n纱带生难结，铜钗重欲垂。\n斩新衣踏尽，还似去年时。"},
{"title": "蟾宫曲·寒食新野道中", "author": "卢挚", "dynasty": "元代", "content": "柳濛烟梨雪参差，犬吠柴荆，燕语茅茨。\n老瓦盆边，田家翁媪，鬓发如丝。\n桑柘外秋千女儿，髻双鸦斜插花枝。\n转眄移时，应叹行人，马上哦诗。"},
{"title": "一百五日夜对月", "author": "杜甫", "dynasty": "唐代", "content": "无家对寒食，有泪如金波。\n斫却月中桂，清光应更多。\n仳离放红蕊，想像嚬青蛾。\n牛女漫愁思，秋期犹渡河。"},
{"title": "菩萨蛮·阑风伏雨催寒食", "author": "纳兰性德", "dynasty": "清代", "content": "阑风伏雨催寒食，樱桃一夜花狼藉。\n刚与病相宜，锁窗薰绣衣。\n画眉烦女伴，央及流莺唤。\n半晌试开奁，娇多直自嫌。"},
{"title": "寒食还陆浑别业", "author": "宋之问", "dynasty": "唐代", "content": "洛阳城里花如雪，陆浑山中今始发。\n旦别河桥杨柳风，夕卧伊川桃李月。\n伊川桃李正芳新，寒食山中酒复春。\n野老不知尧舜力，酣歌一曲太平人。"},
{"title": "壬辰寒食", "author": "王安石", "dynasty": "宋代", "content": "客思似杨柳，春风千万条。\n更倾寒食泪，欲涨冶城潮。\n巾发雪争出，镜颜朱早凋。\n未知轩冕乐，但欲老渔樵。"},
{"title": "长安寒食", "author": "邵谒", "dynasty": "唐代", "content": "春日照九衢。\n春风媚罗绮。\n万骑出都门，拥在香尘里。\n莫辞吊枯骨，千载长如此。\n安知今日身，不是昔时鬼。\n但看平地游，亦见摧辀死。"},
{"title": "应天长·条风布暖", "author": "周邦彦", "dynasty": "宋代", "content": "条风布暖，霏雾弄晴，池台遍满春色。\n正是夜堂无月，沉沉暗寒食。\n梁间燕，前社客。\n似笑我、闭门愁寂。\n乱花过，隔院芸香，满地狼藉。\n长记那回时，邂逅相逢，郊外驻油壁。\n又见汉宫传烛，飞烟五侯宅。\n青青草，迷路陌。\n强载酒、细寻前迹。\n市桥远，柳下人家，犹自相识。"},
{"title": "寒食寄郑起侍郎", "author": "杨徽之", "dynasty": "宋代", "content": "清明时节出郊原，寂寂山城柳映门。\n水隔淡烟修竹寺，路经疏雨落花村。\n天寒酒薄难成醉，地迥楼高易断魂。\n回首故山千里外，别离心绪向谁言？"},
{"title": "寒食", "author": "沈佺期", "dynasty": "唐代", "content": "普天皆灭焰，匝地尽藏烟。\n不知何处火，来就客心然。"},
{"title": "祝英台近·春日客龟溪游废园", "author": "吴文英", "dynasty": "宋代", "content": "采幽香，巡古苑，竹冷翠微路。\n斗草溪根，沙印小莲步。\n自怜两鬓清霜，一年寒食，又身在、云山深处。\n昼闲度。\n因甚天也悭春，轻阴便成雨。\n绿暗长亭，归梦趁飞絮。\n有情花影阑干，莺声门径，解留我、霎时凝伫。"},
{"title": "唐多令·寒食", "author": "陈子龙", "dynasty": "明代", "content": "时闻先朝陵寝，有不忍言者。\n碧草带芳林，寒塘涨水深。\n五更风雨断遥岑。\n雨下飞花花上泪，吹不去，两难禁。\n双缕绣盘金，平沙油壁侵。\n宫人斜外柳阴阴。\n回首西陵松柏路，肠断也，结同心。"},
{"title": "寒食诗", "author": "云表", "dynasty": "唐代", "content": "寒食时看郭外春，野人无处不伤神。\n平原累累添新冢，半是去年来哭人。"},
{"title": "木兰花·乙卯吴兴寒食", "author": "张先", "dynasty": "宋代", "content": "龙头舴艋吴儿竞，笋柱秋千游女并。\n芳洲拾翠暮忘归，秀野踏青来不定。\n行云去后遥山暝，已放笙歌池院静。\n中庭月色正清明，无数杨花过无影。"},
{"title": "夜深 / 寒食夜", "author": "韩偓", "dynasty": "唐代", "content": "恻恻轻寒翦翦风，小梅飘雪杏花红。\n夜深斜搭秋千索，楼阁朦胧烟雨中。"},
{"title": "鹧鸪天·月满蓬壶灿烂灯", "author": "佚名", "dynasty": "宋代", "content": "月满蓬壶灿烂灯，与郎携手至端门。\n贪看鹤阵笙歌举，不觉鸳鸯失却群。\n天渐晓，感皇恩。\n传宣赐酒饮杯巡。\n归家恐被翁姑责，窃取金杯作照凭。"},
{"title": "元宵饮陶总戎家二首", "author": "赵时春", "dynasty": "明代", "content": "将坛醇酒冰浆细，元夜邀宾灯火新。\n直待清霄寒吐月，休教白发老侵人。\n香翻桂影烛光薄，红沁榆阶宝靥匀。\n群品欣欣增气色，太平依旧独闲身。"},
{"title": "寒食", "author": "孟云卿", "dynasty": "唐代", "content": "二月江南花满枝，他乡寒食远堪悲。\n贫居往往无烟火，不独明朝为子推。"},
{"title": "寒食", "author": "赵鼎", "dynasty": "宋代", "content": "寂寂柴门村落里，也教插柳记年华。\n禁烟不到粤人国，上冢亦携庞老家。\n汉寝唐陵无麦饭，山溪野径有梨花。\n一樽径籍青苔卧，莫管城头奏暮笳。"},
{"title": "宝鼎现·春月", "author": "刘辰翁", "dynasty": "宋代", "content": "红妆春骑。\n踏月影、竿旗穿市。\n望不尽、楼台歌舞，习习香尘莲步底。\n箫声断、约彩鸾归去，未怕金吾呵醉。\n甚辇路、喧阗且止。\n听得念奴歌起。\n父老犹记宣和事。\n抱铜仙、清泪如水。\n还转盼、沙河多丽。\n滉漾明光连邸第。\n帘影冻、散红光成绮。\n月浸葡萄十里。\n看往来、神仙才子，肯把菱花扑碎。\n肠断竹马儿童，空见说、三千乐指。\n等多时春不归来，到春时欲睡。\n又说向、灯前拥髻。\n暗滴鲛珠坠。\n便当日、亲见霓裳，天上人间梦里。"},
{"title": "寒食寄京师诸弟", "author": "韦应物", "dynasty": "唐代", "content": "雨中禁火空斋冷，江上流莺独坐听。\n把酒看花想诸弟，杜陵寒食草青青。"},
{"title": "倾杯乐·禁漏花深", "author": "柳永", "dynasty": "宋代", "content": "禁漏花深，绣工日永，蕙风布暖。\n变韶景、都门十二，元宵三五，银蟾光满。\n连云复道凌飞观。\n耸皇居丽，嘉气瑞烟葱蒨。\n翠华宵幸，是处层城阆苑。\n龙凤烛、交光星汉。\n对咫尺鳌山、开羽扇。\n会乐府、两籍神仙，梨园四部弦管。\n向晓色、都人未散。\n盈万井、山呼鳌抃。\n愿岁岁，天仗里、常瞻凤辇。"},
{"title": "御带花·青春何处风光好", "author": "欧阳修", "dynasty": "宋代", "content": "青春何处风光好？帝里偏爱元夕。\n万重缯彩，构一屏峰岭，半空金碧。\n宝檠银钰，耀绛幕、龙虎腾掷。\n沙堤远，雕轮绣毂，争走五王宅。\n雍容熙熙昼，会乐府神姬，海洞仙客。\n拽香摇翠，称执手行歌，锦街天陌。\n月淡寒轻，渐向晓、漏声寂寂。\n当年少，狂心未已，不醉怎归得！"},
{"title": "木兰花令·元宵似是欢游好", "author": "苏轼", "dynasty": "宋代", "content": "元宵似是欢游好。\n何况公庭民讼少。\n万家游赏上春台，十里神仙迷海岛。\n平原不似高阳傲。\n促席雍容陪语笑。\n坐中有客最多情，不惜玉山拚醉倒。"},
{"title": "小寒食舟中作", "author": "杜甫", "dynasty": "唐代", "content": "佳辰强饮食犹寒，隐几萧条戴鹖冠。\n春水船如天上坐，老年花似雾中看。\n娟娟戏蝶过闲幔，片片轻鸥下急湍。\n云白山青万余里，愁看直北是长安。"},
{"title": "喜迁莺·月波疑滴", "author": "史达祖", "dynasty": "宋代", "content": "月波疑滴，望玉壶天近，了无尘隔。\n翠眼圈花，冰丝织练，黄道宝光相直。\n自怜诗酒瘦，难应接许多春色。\n最无赖，是随香趁烛，曾伴狂客。\n踪迹，漫记忆，老了杜郎，忍听东风笛。\n柳院灯疏，梅厅雪在，谁与细倾春碧？旧情拘未定，犹自学当年游历。\n怕万一，误玉人寒夜，窗际帘隙。"},
{"title": "金菊对芙蓉·上元", "author": "纳兰性德", "dynasty": "清代", "content": "金鸭消香，银虬泻水，谁家夜笛飞声。\n正上林雪霁，鸳甃晶莹。\n鱼龙舞罢香车杳，剩尊前、袖掩吴绫。\n狂游似梦，而今空记，密约烧灯。\n追念往事难凭。\n叹火树星桥，回首飘零。\n但九逵烟月，依旧笼明。\n楚天一带惊烽火，问今宵、可照江城。\n小窗残酒，阑珊灯灺，别自关情。"},
{"title": "正月十五夜闻京有灯恨不得观", "author": "李商隐", "dynasty": "唐代", "content": "月色灯光满帝都，香车宝辇隘通衢。\n身闲不睹中兴盛，羞逐乡人赛紫姑。"},
{"title": "人月圆·小桃枝上春风早", "author": "李持正", "dynasty": "宋代", "content": "小桃枝上春风早，初试薄罗衣。\n年年乐事，华灯竞处，人月圆时。\n禁街箫鼓，寒轻夜永，纤手重携。\n更阑人散，千门笑语，声在帘帏。"},
{"title": "临江仙·都城元夕", "author": "毛滂", "dynasty": "宋代", "content": "闻道长安灯夜好，雕轮宝马如云。\n蓬莱清浅对觚棱。\n玉皇开碧落，银界失黄昏。\n谁见江南憔悴客，端忧懒步芳尘。\n小屏风畔冷香凝。\n酒浓春入梦，窗破月寻人。"},
{"title": "永遇乐·璧月初晴", "author": "刘辰翁", "dynasty": "宋代", "content": "余自乙亥上元，诵李易安《永遇乐》，为之涕下。\n今三年矣。\n每闻此词，辄不自堪，遂依其声，又托之易安自喻。\n虽辞情不及，而悲苦过之。\n璧月初晴，黛云远淡，春事谁主。\n禁苑娇寒，湖堤倦暖，前度遽如许。\n香尘暗陌，华灯明昼，长是懒携手去。\n谁知道，断烟禁夜，满城似愁风雨。\n宣和旧日，临安南渡，芳景犹自如故。\n缃帙流离，风鬓三五，能赋词最苦。\n江南无路，鄜州今夜，此苦又谁知否。\n空相对，残釭无寐，满村社鼓。"},
{"title": "鹧鸪天·建康上元作", "author": "赵鼎", "dynasty": "宋代", "content": "客路那知岁序移，忽惊春到小桃枝。\n天涯海角悲凉地，记得当年全盛时。\n花弄影，月流辉，水晶宫殿五云飞。\n分明一觉华胥梦，回首东风泪满衣。"},
{"title": "解语花·风销焰蜡", "author": "周邦彦", "dynasty": "宋代", "content": "风消焰蜡，露浥红莲，花市光相射。\n桂华流瓦。\n纤云散，耿耿素娥欲下。\n衣裳淡雅。\n看楚女纤腰一把。\n箫鼓喧，人影参差，满路飘香麝。\n因念都城放夜。\n望千门如昼，嬉笑游冶。\n钿车罗帕。\n相逢处，自有暗尘随马。\n年光是也。\n唯只见、旧情衰谢。\n清漏移，飞盖归来，从舞休歌罢。"},
{"title": "踏莎行·元夕", "author": "毛滂", "dynasty": "宋代", "content": "拨雪寻春，烧灯续昼。\n暗香院落梅开后。\n无端夜色欲遮春，天教月上官桥柳。\n花市无尘，朱门如绣。\n娇云瑞雾笼星斗。\n沈香火冷小妆残，半衾轻梦浓如酒。"},
{"title": "元宵", "author": "唐寅", "dynasty": "明代", "content": "有灯无月不娱人，有月无灯不算春。\n春到人间人似玉，灯烧月下月如银。\n满街珠翠游村女，沸地笙歌赛社神。\n不展芳尊开口笑，如何消得此良辰。"},
{"title": "古蟾宫·元宵", "author": "王磐", "dynasty": "明代", "content": "听元宵，往岁喧哗，歌也千家，舞也千家。\n听元宵，今岁嗟呀，愁也千家，怨也千家。\n那里有闹红尘香车宝马？祗不过送黄昏古木寒鸦。\n诗也消乏，酒也消乏，冷落了春风，憔悴了梅花。"},
{"title": "明月逐人来", "author": "李持正", "dynasty": "宋代", "content": "星河明淡，春来深浅。\n红莲正、满城开遍。\n禁街行乐，暗尘香拂面。\n皓月随人近远。\n天半鳌山，光动凤楼两观。\n东风静、珠帘不卷。\n玉辇将归，云外闻弦管。\n认得宫花影转。"},
{"title": "女冠子·元夕", "author": "蒋捷", "dynasty": "宋代", "content": "蕙花香也。\n雪晴池馆如画。\n春风飞到，宝钗楼上，一片笙箫，琉璃光射。\n而今灯漫挂。\n不是暗尘明月，那时元夜。\n况年来、心懒意怯，羞与蛾儿争耍。\n江城人悄初更打。\n问繁华谁解，再向天公借。\n剔残红灺。\n但梦里隐隐，钿车罗帕。\n吴笺银粉砑。\n待把旧家风景，写成闲话。\n笑绿鬟邻女，倚窗犹唱，夕阳西下。"},
{"title": "上元竹枝词", "author": "符曾", "dynasty": "清代", "content": "桂花香馅裹胡桃，江米如珠井水淘。\n见说马家滴粉好，试灯风里卖元宵。"},
{"title": "柳梢青·春感", "author": "刘辰翁", "dynasty": "宋代", "content": "铁马蒙毡，银花洒泪，春入愁城。\n笛里番腔，街头戏鼓，不是歌声。\n那堪独坐青灯。\n想故国、高台月明。\n辇下风光，山中岁月，海上心情。"},
{"title": "生查子·元夕戏陈敬叟", "author": "刘克庄", "dynasty": "宋代", "content": "繁灯夺霁华。\n戏鼓侵明发。\n物色旧时同，情味中年别。\n浅画镜中眉，深拜楼西月。\n人散市声收，渐入愁时节。"},
{"title": "蝶恋花·密州上元", "author": "苏轼", "dynasty": "宋代", "content": "灯火钱塘三五夜，明月如霜，照见人如画。\n帐底吹笙香吐麝，更无一点尘随马。\n寂寞山城人老也！击鼓吹箫，却入农桑社。\n火冷灯稀霜露下，昏昏雪意云垂野。"},
{"title": "浣溪沙·春点疏梅雨后枝", "author": "姜夔", "dynasty": "宋代", "content": "己酉岁，客吴兴，收灯夜阖户无聊，俞商卿呼之共出，因记所见。\n春点疏梅雨后枝，翦灯心事峭寒时。\n市桥携手步迟迟。\n蜜炬来时人更好，玉笙吹彻夜何其。\n东风落靥不成归。"},
{"title": "元夕二首", "author": "王守仁", "dynasty": "明代", "content": "故园今夕是元宵，独向蛮村坐寂寥。\n赖有遗经堪作伴，喜无车马过相邀。\n春还草阁梅先动，月满虚庭雪未消。\n堂上花灯诸弟集，重闱应念一身遥。\n去年今日卧燕台，铜鼓中宵隐地雷。\n月傍苑楼灯影暗，风传阁道马蹄回。\n炎荒万里频回首，羌笛三更谩自哀。\n尚忆先朝多乐事，孝皇曾为两宫开。"},
{"title": "醉桃源·元日", "author": "吴文英", "dynasty": "宋代", "content": "五更枥马静无声。\n邻鸡犹怕惊。\n日华平晓弄春明。\n暮寒愁翳生。\n新岁梦，去年情。\n残宵半酒醒。\n春风无定落梅轻。\n断鸿长短亭。"},
{"title": "汴京元夕", "author": "李梦阳", "dynasty": "明代", "content": "中山孺子倚新妆，郑女燕姬独擅场。\n齐唱宪王春乐府，金梁桥外月如霜。"},
{"title": "戊午元日二首", "author": "刘克庄", "dynasty": "宋代", "content": "过去光阴箭离弦，河清易俟鬓难玄。\n再加孔子从心岁，三倍周郎破贼年。\n耄齿阻陪鸠杖列，瞽言曾献兽樽前。\n磻溪淇澳吾何敢，且学香山也自贤。\n败絮萧然拥病身，久疎朝谒作闲人。\n公卿各趁黄麾仗，宾客谁看乌角巾。\n菱照无情难讳老，杏梢作意已撩春。\n卧闻儿女夸翁健，诗句年光一样新。"},
{"title": "馈岁 / 别岁 / 守岁", "author": "苏轼", "dynasty": "宋代", "content": "岁晚相与馈问为馈岁酒食相邀呼为别岁至除夜达旦不眠为守岁蜀之风俗如是余官于岐下岁暮思归而不可得故为此三诗以寄子由馈岁农功各已收，岁事得相佐。\n为欢恐无及，假物不论货。\n山川随出产，贫富称小大。\n置盘巨鲤横，发笼双兔卧。\n富人事华靡，彩绣光翻座。\n贫者愧不能，微挚出舂磨。\n官居故人少，里巷佳节过。\n亦欲举乡风，独唱无人和。\n别岁故人适千里，临别尚迟迟。\n人行犹可复，岁行那可追！问岁安所之？远在天一涯。\n已逐东流水，赴海归无时。\n东邻酒初熟，西舍豕亦肥。\n且为一日欢，慰此穷年悲。\n勿嗟旧岁别，行与新岁辞。\n去去勿回顾，还君老与衰。\n守岁欲知垂尽岁，有似赴壑蛇。\n修鳞半已没，去意谁能遮？况欲系其尾，虽勤知奈何！儿童强不睡，相守夜讙哗。\n晨鸡且勿唱，更鼓畏添挝。\n坐久灯烬落，起看北斗斜。\n明年岂无年？心事恐蹉跎。\n努力尽今夕，少年犹可夸。"},
{"title": "除夜长安客舍", "author": "欧阳詹", "dynasty": "唐代", "content": "十上书仍寝，如流岁又迁。\n望家思献寿，算甲恨长年。\n虚牖传寒柝，孤灯照绝编。\n谁应问穷辙，泣尽更潸然。"},
{"title": "奉和圣制中元日题奉敬寺", "author": "崔元翰", "dynasty": "唐代", "content": "妙道非本说，殊途成异名。\n圣人得其要，俱以化群生。\n凤吹从上苑，龙宫连外城。\n花鬘列后殿，云车驻前庭。\n松竹含新秋，轩窗有余清。\n缅怀崆峒事，须继箫管声。\n离相境都寂，忘言理更精。\n域中信称大，天下乃为轻。\n屈己由济物，尧心岂所荣。"},
{"title": "岁除夜会乐城张少府宅", "author": "孟浩然", "dynasty": "唐代", "content": "畴昔通家好，相知无间然。\n续明催画烛，守岁接长筵。\n旧曲梅花唱，新正柏酒传。\n客行随处乐，不见度年年。"},
{"title": "奉和元日赐群臣柏叶应制", "author": "赵彦昭", "dynasty": "唐代", "content": "器乏雕梁器，材非构厦材。\n但将千岁叶，常奉万年杯。"},
{"title": "桂州腊夜", "author": "戎昱", "dynasty": "唐代", "content": "坐到三更尽，归仍万里赊。\n雪声偏傍竹，寒梦不离家。\n晓角分残漏，孤灯落碎花。\n二年随骠骑，辛苦向天涯。"},
{"title": "蝶恋花·戊申元日立春席间作", "author": "辛弃疾", "dynasty": "宋代", "content": "谁向椒盘簪彩胜？整整韶华，争上春风鬓。\n往日不堪重记省，为花长把新春恨。\n春未来时先借问。\n晚恨开迟，早又飘零近。\n今岁花期消息定，只愁风雨无凭准。"},
{"title": "探芳新·吴中元日承天寺游人", "author": "吴文英", "dynasty": "宋代", "content": "九街头，正软尘润酥，雪销残溜。\n禊赏祇园，花艳云阴笼昼。\n层梯峭空麝散，拥凌波、萦翠袖。\n叹年端、连环转，烂漫游人如绣。\n肠断回廊伫久。\n便写意溅波，传愁蹙岫。\n渐没飘鸿，空惹闲情春瘦。\n椒杯香乾醉醒，怕西窗、人散后。\n暮寒深，迟回处、自攀庭柳。"},
{"title": "京都元夕", "author": "元好问", "dynasty": "金朝", "content": "袨服华妆着处逢，六街灯火闹儿童。\n长衫我亦何为者，也在游人笑语中。"},
{"title": "除夜直都厅囚系皆满日暮不得返舍因题一诗于壁", "author": "苏轼", "dynasty": "宋代", "content": "除日当早归，官事乃见留。\n执笔对之泣，哀此系中囚。\n小人营糇粮，堕网不知羞。\n我亦恋薄禄，因循失归休。\n不须论贤愚，均是为食谋。\n谁能暂纵遣。\n闵默愧前修。"},
{"title": "高阳台·除夜", "author": "韩疁", "dynasty": "宋代", "content": "频听银签，重燃绛蜡，年华衮衮惊心。\n饯旧迎新，能消几刻光阴。\n老来可惯通宵饮，待不眠、还怕寒侵。\n掩清尊。\n多谢梅花，伴我微吟。\n邻娃已试春妆了，更蜂腰簇翠，燕股横金。\n勾引东风，也知芳思难禁。\n朱颜那有年年好，逞艳游、赢取如今。\n恣登临。\n残雪楼台，迟日园林。"},
{"title": "除夜", "author": "戴复古", "dynasty": "宋代", "content": "扫除茅舍涤尘嚣，一炷清香拜九霄。\n万物迎春送残腊，一年结局在今宵。\n生盆火烈轰鸣竹，守岁筳开听颂椒。\n野客预知农事好，三冬瑞雪未全消。"},
{"title": "浣溪沙·庚申除夜", "author": "纳兰性德", "dynasty": "清代", "content": "收取闲心冷处浓，舞裙犹忆柘枝红。\n谁家刻烛待春风。\n竹叶樽空翻采燕，九枝灯灺颤金虫。\n风流端合倚天公。"},
{"title": "临江仙·癸未除夕作", "author": "李慈铭", "dynasty": "清代", "content": "翠柏红梅围小坐，岁筵未是全贫。\n蜡鹅花下烛如银。\n钗符金胜，又见一家春。\n自写好宜祛百病，非官非隐闲身。\n屠苏醉醒已三更。\n一声鸡唱，五十六年人。"},
{"title": "除夜对酒赠少章", "author": "陈师道", "dynasty": "宋代", "content": "岁晚身何托，灯前客未空。\n半生忧患里，一梦有无中。\n发短愁催白，颜衰酒借红。\n我歌君起舞，潦倒略相同。"},
{"title": "岁夜咏怀", "author": "刘禹锡", "dynasty": "唐代", "content": "弥年不得意，新岁又如何？念昔同游者，而今有几多？以闲为自在，将寿补蹉跎。\n春色无情故，幽居亦见过。"},
{"title": "思佳客·癸卯除夜", "author": "吴文英", "dynasty": "宋代", "content": "自唱新词送岁华。\n鬓丝添得老生涯。\n十年旧梦无寻处，几度新春不在家。\n衣懒换，酒难赊。\n可怜此夕看梅花。\n隔年昨夜青灯在，无限妆楼尽醉哗。"},
{"title": "喜春来·泰定三年丙寅岁除夜玉山舟中赋", "author": "张雨", "dynasty": "元代", "content": "江梅的的依茅舍，石漱溅溅漱玉沙。\n瓦瓯篷底送年华。\n问暮鸦：何处阿戎家？"},
{"title": "守岁", "author": "李世民", "dynasty": "唐代", "content": "暮景斜芳殿，年华丽绮宫。\n寒辞去冬雪，暖带入春风。\n阶馥舒梅素，盘花卷烛红。\n共欢新故岁，迎送一宵中。"},
{"title": "守岁", "author": "苏轼", "dynasty": "宋代", "content": "欲知垂尽岁，有似赴壑蛇。\n修鳞半已没，去意谁能遮。\n况欲系其尾，虽勤知奈何。\n儿童强不睡，相守夜欢哗。\n晨鸡且勿唱，更鼓畏添挝。\n坐久灯烬落，起看北斗斜。\n明年岂无年，心事恐蹉跎。\n努力尽今夕，少年犹可夸。"},
{"title": "客中除夕", "author": "袁凯", "dynasty": "明代", "content": "今夕为何夕，他乡说故乡。\n看人儿女大，为客岁年长。\n戎马无休歇，关山正渺茫。\n一杯柏叶酒，未敌泪千行。"},
{"title": "阮郎归·湘天风雨破寒初", "author": "秦观", "dynasty": "宋代", "content": "湘天风雨破寒初。\n深沉庭院虚。\n丽谯吹罢小单于。\n迢迢清夜徂。\n乡梦断，旅魂孤。\n峥嵘岁又除。\n衡阳犹有雁传书。\n郴阳和雁无。"},
{"title": "除夜太原寒甚", "author": "于谦", "dynasty": "明代", "content": "寄语天涯客，轻寒底用愁。\n春风来不远，只在屋东头。"},
{"title": "除夜宿石头驿", "author": "戴叔伦", "dynasty": "唐代", "content": "旅馆谁相问，寒灯独可亲。\n一年将尽夜，万里未归人。\n寥落悲前事，支离笑此身。\n愁颜与衰鬓，明日又逢春。"},
{"title": "祝英台近·除夜立春", "author": "吴文英", "dynasty": "宋代", "content": "翦红情，裁绿意，花信上钗股。\n残日东风，不放岁华去。\n有人添烛西窗，不眠侵晓，笑声转、新年莺语。\n旧尊俎。\n玉纤曾擘黄柑，柔香系幽素。\n归梦湖边，还迷镜中路。\n可怜千点吴霜，寒销不尽，又相对、落梅如雨。"},
{"title": "蜀中九日 / 九日登高", "author": "王勃", "dynasty": "唐代", "content": "九月九日望乡台，他席他乡送客杯。\n人情已厌南中苦，鸿雁那从北地来。"},
{"title": "元日", "author": "李世民", "dynasty": "唐代", "content": "高轩暧春色，邃阁媚朝光。\n彤庭飞彩旆，翠幌曜明珰。\n恭己临四极，垂衣驭八荒。\n霜戟列丹陛，丝竹韵长廊。\n穆矣熏风茂，康哉帝道昌。\n继文遵后轨，循古鉴前王。\n草秀故春色，梅艳昔年妆。\n巨川思欲济，终以寄舟航。"},
{"title": "应诏赋得除夜", "author": "史青", "dynasty": "唐代", "content": "今岁今宵尽，明年明日催。\n寒随一夜去，春逐五更来。\n气色空中改，容颜暗里回。\n风光人不觉，已著后园梅。"},
{"title": "次韵陆佥宪元日春晴", "author": "王守仁", "dynasty": "明代", "content": "城里夕阳城外雪，相将十里异阴晴。\n也知造物曾何意，底事人心苦未平。\n柏府楼台衔倒影，茅茨松竹泻寒声。\n布衾莫谩愁僵卧，积素还多达曙明。"},
{"title": "九日齐山登高 / 九日齐安登高", "author": "杜牧", "dynasty": "唐代", "content": "江涵秋影雁初飞，与客携壶上翠微。\n尘世难逢开口笑，菊花须插满头归。\n但将酩酊酬佳节，不用登临恨落晖。\n古往今来只如此，牛山何必独霑衣。"},
{"title": "秋夜月·当初聚散", "author": "柳永", "dynasty": "宋代", "content": "当初聚散。\n便唤作、无由再逢伊面。\n近日来、不期而会重欢宴。\n向尊前、闲暇里，敛著眉儿长叹。\n惹起旧愁无限。\n盈盈泪眼。\n漫向我耳边，作万般幽怨。\n奈你自家心下，有事难见。\n待信真个，恁别无萦绊。\n不免收心，共伊长远。"},
{"title": "八月十五夜桃源玩月", "author": "刘禹锡", "dynasty": "唐代", "content": "尘中见月心亦闲，况是清秋仙府间。\n凝光悠悠寒露坠，此时立在最高山。\n碧虚无云风不起，山上长松山下水。\n群动悠然一顾中，天高地平千万里。\n少君引我升玉坛，礼空遥请真仙官。\n云拼欲下星斗动，天乐一声肌骨寒。\n金霞昕昕渐东上，轮欹影促犹频望。\n绝景良时难再并，他年此日应惆怅。"},
{"title": "鹧鸪天·吹破残烟入夜风", "author": "柳永", "dynasty": "宋代", "content": "吹破残烟入夜风。\n一轩明月上帘栊。\n因惊路远人还远，纵得心同寝未同。\n情脉脉，意忡忡。\n碧云归去认无踪。\n只应会向前生里，爱把鸳鸯两处笼。"},
{"title": "天竺寺八月十五日夜桂子", "author": "皮日休", "dynasty": "唐代", "content": "玉颗珊珊下月轮，殿前拾得露华新。\n至今不会天中事，应是嫦娥掷与人。"},
{"title": "中秋登楼望月", "author": "米芾", "dynasty": "宋代", "content": "目穷淮海满如银，万道虹光育蚌珍。\n天上若无修月户，桂枝撑损向西轮。"},
{"title": "九月九日登玄武山 / 九月九日玄武山旅眺", "author": "卢照邻", "dynasty": "唐代", "content": "九月九日眺山川，归心归望积风烟。\n他乡共酌金花酒，万里同悲鸿雁天。"},
{"title": "八月十五日夜湓亭望月", "author": "白居易", "dynasty": "唐代", "content": "昔年八月十五夜，曲江池畔杏园边。\n今年八月十五夜，湓浦沙头水馆前。\n西北望乡何处是，东南见月几回圆。\n昨风一吹无人会，今夜清光似往年。"},
{"title": "竞渡歌", "author": "张建封", "dynasty": "唐代", "content": "五月五日天晴明，杨花绕江啼晓莺。\n使君未出郡斋外，江上早闻齐和声。\n使君出时皆有准，马前已被红旗引。\n两岸罗衣破晕香，银钗照日如霜刃。\n鼓声三下红旗开，两龙跃出浮水来。\n棹影斡波飞万剑，鼓声劈浪鸣千雷。\n鼓声渐急标将近，两龙望标目如瞬。\n坡上人呼霹雳惊，竿头彩挂虹蜺晕。\n前船抢水已得标，后船失势空挥桡。\n疮眉血首争不定，输岸一朋心似烧。\n只将输赢分罚赏，两岸十舟五来往。\n须臾戏罢各东西，竞脱文身请书上。\n吾今细观竞渡儿，何殊当路权相持。\n不思得岸各休去，会到摧车折楫时。"},
{"title": "除夜作", "author": "高适", "dynasty": "唐代", "content": "旅馆寒灯独不眠，客心何事转凄然。\n故乡今夜思千里，霜鬓明朝又一年。"},
{"title": "午日观竞渡", "author": "边贡", "dynasty": "明代", "content": "共骇群龙水上游，不知原是木兰舟。\n云旗猎猎翻青汉，雷鼓嘈嘈殷碧流。\n屈子冤魂终古在，楚乡遗俗至今留。\n江亭暇日堪高会，醉讽离骚不解愁。"},
{"title": "和端午", "author": "张耒", "dynasty": "宋代", "content": "竞渡深悲千载冤，忠魂一去讵能还。\n国亡身殒今何有，只留离骚在世间。"},
{"title": "郊行即事", "author": "程颢", "dynasty": "宋代", "content": "芳原绿野恣行时，春入遥山碧四围。\n兴逐乱红穿柳巷，困临流水坐苔矶。\n莫辞盏酒十分劝，只恐风花一片飞。\n况是清明好天气，不妨游衍莫忘归。"},
{"title": "送陈秀才还沙上省墓", "author": "高启", "dynasty": "明代", "content": "满衣血泪与尘埃，乱后还乡亦可哀。\n风雨梨花寒食过，几家坟上子孙来？"},
{"title": "苏堤清明即事", "author": "吴惟信", "dynasty": "宋代", "content": "梨花风起正清明，游子寻春半出城。\n日暮笙歌收拾去，万株杨柳属流莺。"},
{"title": "清明", "author": "王禹偁", "dynasty": "宋代", "content": "无花无酒过清明，兴味萧然似野僧。\n昨日邻家乞新火，晓窗分与读书灯。"},
{"title": "清明夜", "author": "白居易", "dynasty": "唐代", "content": "好风胧月清明夜，碧砌红轩刺史家。\n独绕回廊行复歇，遥听弦管暗看花。"},
{"title": "午日处州禁竞渡", "author": "汤显祖", "dynasty": "明代", "content": "独写菖蒲竹叶杯，蓬城芳草踏初回。\n情知不向瓯江死，舟楫何劳吊屈来。"},
{"title": "正月十五夜", "author": "苏味道", "dynasty": "唐代", "content": "火树银花合，星桥铁锁开。\n暗尘随马去，明月逐人来。\n游伎皆秾李，行歌尽落梅。\n金吾不禁夜，玉漏莫相催。"},
{"title": "已酉端午", "author": "贝琼", "dynasty": "元代", "content": "风雨端阳生晦冥，汨罗无处吊英灵。\n海榴花发应相笑，无酒渊明亦独醒。"},
{"title": "阊门即事", "author": "张继", "dynasty": "唐代", "content": "耕夫召募爱楼船，万项田为万顷田。\n试上吴门窥郡郭，清明几处有新烟。"},
{"title": "寒食野望吟", "author": "白居易", "dynasty": "唐代", "content": "乌啼鹊噪昏乔木，清明寒食谁家哭。\n风吹旷野纸钱飞，古墓垒垒春草绿。\n棠梨花映白杨树，尽是死生别离处。\n冥冥重泉哭不闻，萧萧暮雨人归去。"},
{"title": "途中寒食题黄梅临江驿寄崔融", "author": "宋之问", "dynasty": "唐代", "content": "马上逢寒食，愁中属暮春。\n可怜江浦望，不见洛阳人。\n北极怀明主，南溟作逐臣。\n故园肠断处，日夜柳条新。"},
{"title": "上元夜六首·其一", "author": "崔液", "dynasty": "唐代", "content": "玉漏银壶且莫催，铁关金锁彻明开。\n谁家见月能闲坐？何处闻灯不看来？"},
{"title": "观灯乐行", "author": "李商隐", "dynasty": "唐代", "content": "月色灯山满帝都，香车宝盖隘通衢。\n身闲不睹中兴盛，羞逐乡人赛紫姑。"},
{"title": "拜年", "author": "文征明", "dynasty": "明代", "content": "不求见面惟通谒，名纸朝来满敝庐。\n我亦随人投数纸，世情嫌简不嫌虚。"},
{"title": "十五夜观灯", "author": "卢照邻", "dynasty": "唐代", "content": "锦里开芳宴，兰缸艳早年。\n缛彩遥分地，繁光远缀天。\n接汉疑星落，依楼似月悬。\n别有千金笑，来映九枝前。"},
{"title": "寒食上冢", "author": "杨万里", "dynasty": "宋代", "content": "迳直夫何细！桥危可免扶？远山枫外淡，破屋麦边孤。\n宿草春风又，新阡去岁无。\n梨花自寒食，进节只愁余。"},
{"title": "玉楼春·己卯岁元日", "author": "毛滂", "dynasty": "宋代", "content": "一年滴尽莲花漏。\n碧井酴酥沉冻酒。\n晓寒料峭尚欺人，春态苗条先到柳。\n佳人重劝千长寿。\n柏叶椒花芬翠袖。\n醉乡深处少相知，只与东君偏故旧。"},
{"title": "卖痴呆词", "author": "范成大", "dynasty": "宋代", "content": "除夕更阑人不睡，厌禳钝滞迎新岁；小儿呼叫走长街，云有痴呆召人买。\n二物于人谁独无？就中吴侬仍有余；巷南巷北卖不得，相逢大笑相揶揄。\n栎翁块坐重帘下，独要买添令问价。\n儿云翁买不须钱，奉赊痴呆千百年。"},
{"title": "田家元日", "author": "孟浩然", "dynasty": "唐代", "content": "昨夜斗回北，今朝岁起东。\n我年已强仕，无禄尚忧农。\n桑野就耕父，荷锄随牧童。\n田家占气候，共说此年丰。"},
{"title": "元旦口占用柳亚子怀人韵", "author": "董必武", "dynasty": "近现代", "content": "共庆新年笑语哗，红岩士女赠梅花。\n举杯互敬屠苏酒，散席分尝胜利茶。\n只有精忠能报国，更无乐土可为家。\n陪都歌舞迎佳节，遥祝延安景物华。"},
{"title": "清明日狸渡道中", "author": "范成大", "dynasty": "宋代", "content": "洒洒沾巾雨，披披侧帽风。\n花燃山色里，柳卧水声中。\n石马立当道，纸鸢鸣半空。\n墦间人散後，乌鸟正西东。"},
{"title": "早梅芳·海霞红", "author": "柳永", "dynasty": "宋代", "content": "海霞红，山烟翠。\n故都风景繁华地。\n谯门画戟，下临万井，金碧楼台相倚。\n芰荷浦溆，杨柳汀洲，映虹桥倒影，兰舟飞棹，游人聚散，一片湖光里。\n汉元侯，自从破虏征蛮，峻陟枢庭贵。\n筹帷厌久，盛年昼锦，归来吾乡我里。\n铃斋少讼，宴馆多欢，未周星，便恐皇家，图任勋贤，又作登庸计。"},
{"title": "丁洲怀古", "author": "王绪", "dynasty": "清代", "content": "特统精兵御上游，笳吹先遁惊若鸥。\n扬州空把残旗耀，赢得舟中骂不休。"},
{"title": "除夜", "author": "文天祥", "dynasty": "宋代", "content": "乾坤空落落，岁月去堂堂；末路惊风雨，穷边饱雪霜。\n命随年欲尽，身与世俱忘；无复屠苏梦，挑灯夜未央。"},
{"title": "醉蓬莱", "author": "黄庭坚", "dynasty": "宋代", "content": "对朝云叆叇，暮雨霏微，乱峰相倚。\n巫峡高唐，锁楚宫朱翠。\n画戟移春，靓妆迎马，向一川都会。\n万里投荒，一身吊影，成何欢意。\n尽道黔南，去天尺五，望极神州，万重烟水。\n樽酒公堂，有中朝佳士。\n荔颊红深，麝脐香满，醉舞裀歌袂。\n杜宇声声，催人到晓，不如归是。"},
{"title": "夔州歌十绝句", "author": "杜甫", "dynasty": "唐代", "content": "中巴之东巴东山，江水开辟流其间。\n白帝高为三峡镇，瞿塘险过百牢关。\n白帝夔州各异城，蜀江楚峡混殊名。\n英雄割据非天意，霸主并吞在物情。\n群雄竞起问前朝，王者无外见今朝。\n比讶渔阳结怨恨，元听舜日旧箫韶。\n赤甲白盐俱刺天，闾阎缭绕接山巅。\n枫林橘树丹青合，复道重楼锦绣悬。\n瀼东瀼西一万家，江北江南春冬花。\n背飞鹤子遗琼蕊，相趁凫雏入蒋牙。\n东屯稻畦一百顷，北有涧水通青苗。\n晴浴狎鸥分处处，雨随神女下朝朝。\n蜀麻吴盐自古通，万斛之舟行若风。\n长年三老长歌里，白昼摊钱高浪中。\n忆昔咸阳都市合，山水之图张卖时。\n巫峡曾经宝屏见，楚宫犹对碧峰疑。\n武侯祠堂不可忘，中有松柏参天长。\n干戈满地客愁破，云日如火炎天凉。\n阆风玄圃与蓬壶，中有高堂天下无。\n借问夔州压何处，峡门江腹拥城隅。"},
{"title": "剑阁铭", "author": "张载", "dynasty": "魏晋", "content": "岩岩梁山，积石峨峨。\n远属荆衡，近缀岷嶓。\n南通邛僰，北达褒斜。\n狭过彭碣，高逾嵩华。\n　　惟蜀之门，作固作镇。\n是曰剑阁，壁立千仞。\n穷地之险，极路之峻。\n世浊则逆，道清斯顺。\n闭由往汉，开自有晋。\n　　秦得百二，并吞诸侯。\n齐得十二，田生献筹。\n矧兹狭隘，土之外区。\n一人荷戟，万夫趑趄。\n形胜之地，匪亲勿居。\n　　昔在武侯，中流而喜。\n山河之固，见屈吴起。\n兴实在德，险亦难恃。\n洞庭孟门，二国不祀。\n自古迄今，天命匪易。\n凭阻作昏，鲜不败绩。\n公孙既灭，刘氏衔璧。\n覆车之轨，无或重迹。\n勒铭山阿，敢告梁益。"},
{"title": "峡江寺飞泉亭记", "author": "袁枚", "dynasty": "清代", "content": "余年来观瀑屡矣，至峡江寺而意难决舍，则飞泉一亭为之也。\n　　凡人之情，其目悦，其体不适，势不能久留。\n天台之瀑，离寺百步，雁宕瀑旁无寺。\n他若匡庐，若罗浮，若青田之石门，瀑未尝不奇，而游者皆暴日中，踞危崖，不得从容以观，如倾盖交，虽欢易别。\n　　惟粤东峡山，高不过里许，而磴级纡曲，古松张覆，骄阳不炙。\n过石桥，有三奇树鼎足立，忽至半空，凝结为一。\n凡树皆根合而枝分，此独根分而枝合，奇已。\n　　登山大半，飞瀑雷震，从空而下。\n瀑旁有室，即飞泉亭也。\n纵横丈馀，八窗明净，闭窗瀑闻，开窗瀑至。\n人可坐可卧，可箕踞，可偃仰，可放笔研，可瀹茗置饮，以人之逸，待水之劳，取九天银河，置几席间作玩。\n当时建此亭者，其仙乎！　　僧澄波善弈，余命霞裳与之对枰。\n于是水声、棋声、松声、鸟声，参错并奏。\n顷之，又有曳杖声从云中来者，则老僧怀远抱诗集尺许，来索余序。\n于是吟咏之声又复大作。\n天籁人籁，合同而化。\n不图观瀑之娱，一至于斯，亭之功大矣！　　坐久，日落，不得已下山，宿带玉堂。\n正对南山，云树蓊郁，中隔长江，风帆往来，妙无一人肯泊岸来此寺者。\n僧告余曰：“峡江寺俗名飞来寺。\n”余笑曰：“寺何能飞？惟他日余之魂梦或飞来耳！”僧曰：“无征不信。\n公爱之，何不记之！”余曰：“诺。\n”已遂述数行，一以自存，一以与僧。"},
{"title": "金陵三首", "author": "李白", "dynasty": "唐代", "content": "晋家南渡日，此地旧长安。\n地即帝王宅，山为龙虎盘。\n金陵空壮观，天堑净波澜。\n醉客回桡去，吴歌且自欢。\n地拥金陵势，城回江水流。\n当时百万户，夹道起朱楼。\n亡国生春草，王宫没古丘。\n空余后湖月，波上对瀛州。\n六代兴亡国，三杯为尔歌。\n苑方秦地少，山似洛阳多。\n古殿吴花草，深宫晋绮罗。\n并随人事灭，东逝与沧波。"},
{"title": "铜官山醉后绝句", "author": "李白", "dynasty": "唐代", "content": "我爱铜官乐，千年未拟还。\n要须回舞袖，拂尽五松山。"},
{"title": "交趾怀古", "author": "曹雪芹", "dynasty": "清代", "content": "铜铸金镛振纪纲，声传海外播戎羌。\n马援自是功劳大，铁笛无烦说子房。"},
{"title": "十七日观潮", "author": "陈师道", "dynasty": "宋代", "content": "漫漫平沙走白虹，瑶台失手玉杯空。\n晴天摇动清江底，晚日浮沉急浪中。"},
{"title": "入朝洛堤步月", "author": "上官仪", "dynasty": "唐代", "content": "脉脉广川流，驱马历长洲。\n鹊飞山月曙，蝉噪野风秋。"},
{"title": "陪裴使君登岳阳楼", "author": "杜甫", "dynasty": "唐代", "content": "湖阔兼云雾，楼孤属晚晴。\n礼加徐孺子，诗接谢宣城。\n雪岸丛梅发，春泥百草生。\n敢违渔父问，从此更南征。"},
{"title": "人月圆·会稽怀古", "author": "张可久", "dynasty": "元代", "content": "林深藏却云门寺，回首若耶溪。\n苎萝人去，蓬莱山在，老树荒碑。\n神仙何处，烧丹傍井，试墨临池。\n荷花十里，清风鉴水，明月天衣。"},
{"title": "成都曲", "author": "张籍", "dynasty": "唐代", "content": "锦江近西烟水绿，新雨山头荔枝熟。\n万里桥边多酒家，游人爱向谁家宿。"},
{"title": "垓下怀古", "author": "栖一", "dynasty": "唐代", "content": "缅想咸阳事可嗟，楚歌哀怨思无涯。\n八千子弟归何处？万里鸿沟属汉家。\n弓断阵前争日月，血流垓下定龙蛇。\n拔山力尽乌江水，今古悠悠空浪花。"},
{"title": "芜城赋", "author": "鲍照", "dynasty": "南北朝", "content": "沵迆平原，南驰苍梧涨海，北走紫塞雁门。\n柂以漕渠，轴以昆岗。\n重关复江之隩，四会五达之庄。\n当昔全盛之时，车挂轊，人驾肩。\n廛闬扑地，歌吹沸天。\n孳货盐田，铲利铜山，才力雄富，士马精妍。\n故能侈秦法，佚周令，划崇墉，刳濬洫，图修世以休命。\n是以板筑雉堞之殷，井干烽橹之勤，格高五岳，袤广三坟，崪若断岸，矗似长云。\n制磁石以御冲，糊赪壤以飞文。\n观基扃之固护，将万祀而一君。\n出入三代，五百余载，竟瓜剖而豆分。\n泽葵依井，荒葛罥涂。\n坛罗虺蜮，阶斗麕鼯。\n木魅山鬼，野鼠城狐，风嗥雨啸，昏见晨趋。\n饥鹰厉吻，寒鸱吓雏。\n伏暴藏虎，乳血飡肤。\n崩榛塞路，峥嵘古馗。\n白杨早落，寒草前衰。\n稜稜霜气，蔌蔌风威。\n孤篷自振，惊沙坐飞。\n灌莽杳而无际，丛薄纷其相依。\n通池既已夷，峻隅又以颓。\n直视千里外，唯见起黄埃。\n凝思寂听，心伤已摧。\n若夫藻扃黼帐，歌堂舞阁之基；璇渊碧树，弋林钓渚之馆；吴蔡齐秦之声，鱼龙爵马之玩；皆薰歇烬灭，光沉响绝。\n东都妙姬，南国佳人，蕙心纨质，玉貌绛唇，莫不埋魂幽石，委骨穷尘。\n岂忆同辇之愉乐，离宫之苦辛哉？天道如何，吞恨者多。\n抽琴命操，为芜城之歌。\n歌曰：“边风急兮城上寒，井径灭兮丘陇残。\n千龄兮万代，共尽兮何言。\n”"},
{"title": "襄阳曲四首", "author": "李白", "dynasty": "唐代", "content": "襄阳行乐处，歌舞白铜鞮。\n江城回绿水，花月使人迷。\n山公醉酒时，酩酊高阳下。\n头上白接篱，倒著还骑马。\n岘山临汉水，水绿沙如雪。\n上有堕泪碑，青苔久磨灭。\n且醉习家池，莫看堕泪碑。\n山公欲上马，笑杀襄阳儿。"},
{"title": "鹦鹉洲", "author": "李白", "dynasty": "唐代", "content": "鹦鹉来过吴江水，江上洲传鹦鹉名。\n鹦鹉西飞陇山去，芳洲之树何青青。\n烟开兰叶香风暖，岸夹桃花锦浪生。\n迁客此时徒极目，长洲孤月向谁明。"},
{"title": "送人游吴", "author": "杜荀鹤", "dynasty": "唐代", "content": "君到姑苏见，人家尽枕河。\n古宫闲地少，水港小桥多。\n夜市卖菱藕，春船载绮罗。\n遥知未眠月，乡思在渔歌。"},
{"title": "三都赋", "author": "左思", "dynasty": "魏晋", "content": "总序　　盖诗有六义焉，其二曰赋。\n扬雄曰：“诗人之赋丽以则。\n”班固曰：“赋者，古诗之流也。\n”。\n先王采焉，以观土风。\n见“绿竹猗猗”于宜，则知卫地淇澳之产；见“在其版屋”，则知秦野西戎之宅。\n故能居然而辨八方。\n　　然相如赋上林而引“卢橘夏熟”，扬雄赋甘泉而陈“玉树青葱”，班固赋西都而叹以出比目，张衡赋西京而述以游海若。\n假称珍怪，以为润色，若斯之类，匪啻于兹。\n考之果木，则生非其壤；校之神物，则出非其所。\n于辞则易为藻饰，于义则虚而无徵。\n且夫玉卮无当，虽宝非用；侈言无验，虽丽非经。\n而论者莫不诋讦其研精，作者大氐举为宪章。\n积习生常，有自来矣。\n　　余既思摹二京而赋三都，其山川城邑则稽之地图，其鸟兽草木则验之方志。\n风谣歌舞，各附其俗；魁梧长者，莫非其旧。\n何则？发言为诗者，咏其所志也；美物者贵依其本，赞事者宜本其实。\n匪本匪实，览者奚信？且夫任土作贡，虞书所著；辩物居方，周易所慎。\n聊举其一隅，摄其体统，归诸诂训焉。\n魏都赋　　魏国先生有睟其容，乃盱衡而诰曰：“异乎交益之士，盖音有楚夏者，土风之乖也；情有险易者，习俗之殊也。\n虽则生常，固非自得之谓也。\n昔市南宜僚弄丸，而两家之难解。\n聊为吾子复玩德音，以释二客竞于辩囿者也。\n　　夫泰极剖判，造化权舆。\n体兼昼夜，理包清浊。\n流而为江海，结而为山岳。\n列宿分其野，荒裔带其隅。\n岩冈潭渊，限蛮隔夷，峻危之窍也。\n蛮陬夷落，译导而通，鸟兽之氓也。\n正位居体者，以中夏为喉，不以边垂为襟也。\n长世字甿者，以道德为藩，不以袭险为屏也。\n而子大夫之贤者，尚弗曾庶翼等威，附丽皇极。\n思禀正朔，乐率贡职。\n而徒务於诡随匪人，宴安於绝域。\n荣其文身，骄其险棘。\n缪默语之常伦，牵胶言而逾侈。\n饰华离以矜然，假倔彊而攘臂。\n非醇粹之方壮，谋踳驳於王义。\n孰愈寻靡{艹汧}於中逵，造沐猴於棘刺。\n剑阁虽嶚，凭之者蹶，非所以深根固蒂也。\n洞庭虽濬，负之者北，非所以爱人治国也。\n彼桑榆之末光，逾长庚之初辉。\n况河冀之爽垲，与江介之湫湄。\n故将语子以神州之略，赤县之畿。\n魏都之卓荦，六合之枢机。\n　　于时运距阳九，汉网绝维。\n奸回内赑，兵缠紫微。\n翼翼京室，眈眈帝宇，巢焚原燎，变为煨烬，故荆棘旅庭也。\n殷殷寰内，绳绳八区，锋镝纵横，化为战场，故麋鹿寓城也。\n伊洛榛旷，崤函荒芜。\n临菑牢落，鄢郢丘墟。\n而是有魏开国之日，缔构之初。\n万邑譬焉，亦独焠麋之与子都。\n培塿之与方壶也。\n　　且魏地者，毕昴之所应，虞夏之馀人。\n先王之桑梓，列圣之遗尘。\n考之四隈，则八埏之中；测之寒暑，则霜露所均。\n卜偃前识而赏其隆，吴札听歌而美其风。\n虽则衰世，而盛德形於管弦；虽逾千祀，而怀旧蕴於遐年。\n尔其疆域，则旁极齐秦，结凑冀道。\n开胸殷卫，跨蹑燕赵。\n山林幽岟，川泽回缭。\n恒碣碪?於青霄，河汾浩涆而皓溔。\n南瞻淇澳，则绿竹纯茂；北临漳滏，则冬夏异沼。\n神钲迢递於高峦，灵响时惊於四表。\n温泉毖涌而自浪，华清荡邪而难老。\n墨井盐池，玄滋素液。\n厥田惟中，厥壤惟白。\n原隰畇畇，坟衍斥斥。\n或嵬罍而衤复陆，或黋朗而拓落。\n乾坤交泰而絪缊，嘉祥徽显而豫作。\n是以兆朕振古，萌柢畴昔。\n藏气谶纬，閟象竹帛。\n迥时世而渊默，应期运而光赫。\n暨圣武之龙飞，肇受命而光宅。\n　　爰初自臻，言占其良。\n谋龟谋筮，亦既允臧。\n修其郛郭，缮其城隍。\n经始之制，牢笼百田。\n画雍豫之居，写八都之宇。\n鉴茅茨於陶唐，察卑宫於夏禹。\n古公草创，而高门有闶；宣王中兴，而筑室百堵。\n兼圣哲之轨，并文质之状。\n商丰约而折中，准当年而为量。\n思重爻，摹大壮。\n览荀卿，采萧相。\n拱木於林衡，授全模於梓匠。\n遐迩悦豫而子来，工徒拟议而骋巧。\n阐钩绳之筌绪，承二分之正要。\n揆日晷，考星耀。\n建社稷，作清庙。\n筑曾宫以回匝，比冈隒而无陂。\n造文昌之广殿，极栋宇之弘规。\n崶若崇山嚬起以崔嵬，髧若玄云舒蜺以高垂。\n瑰材巨世，参差。\n枌橑衤复结，栾栌叠施。\n丹梁虹申以并亘，朱桷森布而支离。\n绮井列疏以悬蒂，华莲重葩而倒披。\n齐龙首而涌霤，时梗概於滮池。\n旅楹闲列，晖鉴抰振。\n榱题黮黑逮，阶盾嶙峋。\n长庭砥平，锺虡夹陈。\n风无纤埃，雨无微津。\n岩岩北阙，南端逌遵。\n竦峭双碣，方驾比轮。\n西辟延秋，东启长春。\n用觐群后，观享颐宾。\n　　左则中朝有赩，听政作寝。\n匪朴匪，去泰去甚。\n木无雕锼，土无绨锦。\n玄化所甄，国风所禀。\n於前则宣明显阳，顺德崇礼。\n重闱洞出，锵锵济济。\n珍树猗猗，奇卉萋萋。\n蕙风如薰，甘露如醴。\n禁台省中，连闼对廊。\n直事所繇，典刑所藏。\n蔼蔼列侍，金蜩齐光。\n诘朝陪幄，纳言有章。\n亚以柱後，执法内侍。\n符节谒者，典玺储吏。\n膳夫有官，药剂有司。\n肴醳顺时，腠理则治。\n於後则椒鹤文石，永巷壸术。\n楸梓木兰，次舍甲乙。\n西南其户，成之匪日。\n丹青焕炳，特有温室。\n仪形宇宙，历像贤圣。\n图以百瑞，綷以藻咏。\n芒芒终古，此焉则镜。\n有虞作绘，兹亦等竞。\n　　右则疏圃曲池，下畹高堂。\n兰渚莓莓，石濑汤汤。\n弱葼系实，轻叶振芳。\n奔龟跃鱼，有祭吕梁。\n驰道周屈於果下，延阁胤宇以经营。\n飞陛方辇而径西，三台列峙以峥嵘。\n亢阳台於阴基，拟华山之削成。\n上累栋而重霤，下冰室而沍冥。\n周轩中天，丹墀临猋。\n增构瓘瓘，清尘彯彯。\n云雀踶甍而矫首，壮翼摛镂於青霄。\n雷雨窈冥而未半，皦日笼光於绮寮。\n习步顿以升降，御春服而逍遥。\n八极可围於寸眸，万物可齐於一朝。\n长涂牟首，豪徼互经。\n晷漏肃唱，明宵有程。\n附以兰锜，宿以禁兵。\n司卫闲邪，钩陈罔惊。\n於是崇墉濬洫，婴堞带涘。\n四门，隆厦重起。\n凭太清以混成，越埃壒而资始。\n藐藐标危，亭亭峻趾。\n临焦原而不怳，谁劲捷而无犭思？与冈岑而永固，非有期乎世祀。\n阳灵停曜於其表，阴祇蒙雾於其里。\n菀以玄武，陪以幽林。\n缭垣开囿，观宇相临。\n硕果灌丛，围木竦寻。\n篁筱怀风，蒲陶结阴。\n回渊漼，积水深。\n蒹葭，雚蒻森。\n丹藕凌波而的皪，绿芰泛涛而浸潭。\n羽翮颉颃，鳞介浮沈。\n栖者择木，雊者择音。\n若咆渤澥与姑馀，常鸣鹤而在阴。\n表清籞，勒虞箴。\n思国恤，忘从禽。\n樵苏往而无忌，即鹿纵而匪禁。\n腜腜坰野，奕奕菑亩。\n甘荼伊蠢，芒种斯阜。\n西门溉其前，史起灌其後。\n墱流十二，同源异口。\n畜为屯云，泄为行雨。\n水澍粳稌，陆莳稷黍。\n黝黝桑柘，油油麻纻。\n均田画畴，蕃庐错列姜芋充茂，桃李荫翳家安其所，而服美自悦。\n邑屋相望，而隔逾奕世。\n　　内则街冲辐辏，朱阙结隅。\n石杠飞梁，出控漳渠。\n疏通沟以滨路，罗青槐以荫涂。\n比沧浪而可濯，方步朓而有逾。\n习习冠盖，莘莘蒸徒。\n斑白不提，行旅让衢。\n设官分职，营处署居。\n夹之以府寺，班之以里闾。\n其府寺则位副三事，官逾六卿。\n奉常之号，大理之名。\n厦屋一揆，华屏齐荣。\n肃肃阶，重门再扃。\n师尹爰止。\n毗代作桢。\n其闾阎则长寿吉阳，永平思忠。\n亦有戚里，寘宫之东。\n闬出长者，巷苞诸公。\n都护之堂，殿居绮窗。\n舆骑朝猥，蹀危攵其中。\n营客馆以周坊，食芳宾侣之所集。\n玮丰楼之闬闳，起建安而首立。\n葺墙幂室，房庑杂袭。\n剞劂罔掇，匠积习。\n广成之传无以畴，街之邸不能及。\n廓三市而开廛，籍平逵而九达。\n班列肆以兼罗，设阛阓以襟带。\n济有无之常偏，距日中而毕会。\n抗旗亭之峣薛，侈所兆见之博大。\n百隧毂击，连轸万贯，凭轼捶马，袖幕纷半。\n壹八方而混同，极风采之异观。\n质剂平而交易，刀布贸而无算。\n财以工化，贿以商通。\n难得之货，此则弗容。\n器周用而长务，物背窳而就攻。\n不鬻邪而豫贾，著驯风之醇醲。\n白藏之藏，富有无堤。\n同赈大内，控引世资，賨幏积墆，琛币充牣。\n关石之所和钧，财赋之所厎慎。\n燕弧盈库而委劲，冀马填厩而驵骏。\n　　至乎勍敌纠纷，庶土罔宁。\n圣武兴言，将曜威灵。\n介胄重袭，旍旗跃茎。\n弓珧解檠，矛鋋飘英。\n三属之甲，缦胡之缨。\n控弦简发，妙拟更嬴。\n齐被练而銛戈，袭偏裻以讠贵列。\n毕出征而中律，执奇正以四伐。\n硕画精通，目无匪制。\n推锋积纪，铓气弥锐。\n三接三捷，既昼亦月。\n克翦方命，吞灭咆烋。\n云撤叛换，席卷虔刘。\n祲威八纮，荒阻率由。\n洗兵海岛，刷马江洲。\n振旅甸甸，反旆悠悠。\n凯归同饮，疏爵普畴。\n朝无刓印，国无费留。\n　　丧乱既弭而能宴，武人归兽而去战。\n萧斧戢柯以柙刃，虹旍摄麾以就卷。\n斟洪范，酌典宪。\n观所恒，通其变。\n上垂拱而司契，下缘督而自劝。\n道来斯贵，利往则贱。\n囹圄寂寥，京庾流衍。\n於时东鳀即序，西倾顺轨。\n荆南怀憓，朔北思韪。\n绵绵迥涂，骤山骤水。\n襁负赆贽，重译贡篚。\n髽首之豪，鐻耳之杰。\n服其荒服。\n敛衽魏阙。\n置酒文昌，高张宿设。\n其夜未遽，庭燎晢々。\n有客祁祁，载华载裔。\n岌岌冠縰，累累辫发。\n清酤如济，浊醪如河。\n冻醴流澌，温酎跃波。\n丰肴衍衍，行庖皤皤。\n愔愔醧宴，酣湑无哗延广乐，奏九成。\n冠韶夏，冒六茎。\n傮响起，疑震霆。\n天宇骇，地庐惊。\n亿若大帝之所兴作，二嬴之所曾聆。\n金石丝竹之恒韵，匏土革木之常调。\n干戚羽旄之饰好，清讴微吟之要妙。\n世业之所日用，耳目之所闻觉。\n杂糅纷错，兼该泛博。\n鞮鞻所掌之音，韎昧任禁之曲。\n以娱四夷之君，以睦八荒之俗。\n　　既苗既狩，爰游爰豫。\n藉田以礼动，大阅以义举。\n备法驾，理秋御。\n显文武之壮观，迈梁驺之所著。\n林不槎枿，泽不伐夭。\n斧斨以时，罾以道。\n德连木理，仁挺芝草。\n皓兽为之育薮，丹鱼为之生沼。\n矞云翔龙，泽马亍阜。\n山图其石，川形其宝。\n莫黑匪乌，三趾而来仪。\n莫赤匪狐，九尾而自扰。\n嘉颖离合以汤汤，醴泉涌流而浩浩。\n显祯祥以曲成，固触物而兼造。\n盖亦明灵之所酬酢，休徵之所伟兆。\n　　旼々率土，迁善罔匮。\n沐浴福应，宅心醰粹。\n馀粮栖亩而弗收，颂声载路而洋溢。\n河洛开奥，符命用出。\n翩翩黄鸟，衔书来讯人谋所尊，鬼谋所秩。\n刘宗委驭，巽其神器。\n闚玉策於金縢，案图於石室。\n考历数之所在，察五德之所莅。\n量寸旬，涓吉日。\n陟中坛，即帝位。\n改正朔，易服色。\n继绝世，脩废职。\n徽帜以变，器械以革。\n显仁翌明，藏用玄默。\n菲言厚行，陶化染学。\n雠校篆籀，篇章毕觌。\n优贤著於扬历，匪孽形於亲戚。\n本枝别干，蕃屏皇家。\n勇若任城，才若东阿。\n抗旍则威噞秋霜，摛翰则华纵春葩。\n英喆雄豪，佐命帝室。\n相兼二八，将猛四七。\n赫赫震震，开务有谧。\n故令斯民睹泰阶之平，可比屋而为一。\n　　算祀有纪，天禄有终。\n传业禅祚，高谢万邦。\n皇恩绰矣，帝德冲矣。\n让其天下，臣至公矣。\n荣操行之独得，超百王之庸庸。\n追亘卷领与结绳，睠留重华而比踪。\n尊卢赫胥，羲农有熊。\n虽自以为道，洪化以为隆。\n世笃玄同，奚遽不能与之踵武而齐其风？是故料其建国，析其法度。\n谘其考室，议其举厝。\n复之而无斁，申之而有裕。\n非疏粝之士所能精，非鄙俚之言所能具。\n“至於山川之倬诡，物产之魁殊。\n或名奇而见称，或实异而可书。\n生生之所常厚，洵美之所不渝。\n其中则有鸳鸯交谷，虎涧龙山。\n掘鲤之淀，盖节之渊。\n嬛嬛精卫，衔木偿怨。\n常山平干，钜鹿河间。\n列真非一，往往出焉。\n昌容练色，犊配眉连。\n玄俗无影，木羽偶仙。\n琴高沈水而不濡，时乘赤鲤而周旋。\n师门使火以验术，故将去而林燔。\n易阳壮容，卫之稚质。\n邯郸鵕步，赵之鸣瑟。\n真定之梨，故安之栗。\n醇酎中山，流湎千日。\n淇洹之笋，信都之枣。\n雍丘之粱，清流之稻。\n锦绣襄邑，罗绮朝歌。\n绵纩房子，缣裛清河。\n若此之属，繁富夥够。\n可单究，是以抑而未罄也。\n盖比物以错辞，述清都之闲丽。\n虽选言以简章，徒九复而遗旨。\n览大易与春秋，判殊隐而一致。\n末上林之隤墙，本前脩以作系。\n　　其军容弗犯，信其果毅。\n纠华绥戎，以戴公室。\n元勋配管敬之绩，歌锺析邦君之肆。\n则魏绛之贤有令闻也。\n闲居隘巷，室迩心遐。\n富仁宠义，职竞弗罗。\n千乘为之轼庐，诸侯为之止戈。\n则干木之德自解纷也。\n贵非吾尊，重士逾山。\n亲御监门，嗛嗛同轩。\n搦秦起赵。\n威振八蕃。\n则信陵之名若兰芬也。\n英辩荣枯，能济其厄。\n位加将相，窒隙之策。\n四海齐锋，一口所敌，张仪、张禄亦足云也。\n　　搉惟庸蜀与鸲鹊同窠，句吴与黾同穴。\n一自以为禽鸟，一自以为鱼鳖。\n山阜猥积而踦　区，泉流迸集而咉咽。\n隰壤瀸漏而沮洳，林薮石留而芜秽。\n穷岫泄云，日月恒翳。\n宅土熇暑，封疆障疠。\n蔡莽螫剌，昆虫毒噬。\n汉罪流御，秦馀徙列巾。\n宵貌蕞陋，禀质脆。\n巷无杼首，里罕耆耋。\n或魋髻而左言，或镂肤而钻发。\n或明发而嬥歌，或浮泳而卒岁。\n风俗以果为婳，人物以戕害为艺。\n威仪所不摄，宪章所不缀。\n由重山之束厄，因长川之裾势。\n距远关以闚，时高樔而陛制。\n薄戍绵幂，无异蛛蝥之网；弱卒琐甲，无异螳螂之卫。\n　　与先世而常然，虽信险而剿绝。\n揆既往之前迹，即将来之後辙。\n成都迄已倾覆，建邺则亦颠沛。\n顾非累卵於叠釭，焉至观形而怀怛！权假日以馀荣，比朝华而菴蔼。\n览麦秀与黍离，可作谣於吴会。\n”　　先生之言未卒，吴蜀二客，矍焉相顾，倏焉失所。\n有靦瞢容，神形茹。\n气离坐，倏墨而谢。\n曰：“仆党清狂，怵迫闽濮。\n习蓼虫之忘辛，玩进退之惟谷。\n非常寐而无觉，不睹皇舆之轨躅。\n过以亻凡剽之单慧，历执古之醇听。\n兼重以崒缪，偭辰光而罔定。\n先生玄识，深颂靡测。\n得闻上德之至盛，匪同忧於有圣。\n抑若春霆发响，而惊蛰飞竞。\n潜龙浮景，而幽泉高镜。\n虽星有风雨之好，人有异同之性。\n庶觌蔀家与剥庐，非苏世而居正。\n且夫寒谷丰黍，吹律暖之也。\n昬情爽曙，箴规显之也。\n虽明珠兼寸，尺璧有盈。\n曜车二六，三倾五城，未若申锡典章之为远也。\n”亮曰：“日不双丽，世不两帝。\n天经地纬，理有大归。\n安得齐给守其小辩也。\n”吴都赋　　东吴王孙冁然而咍，曰：“夫上图景宿，辨於天文者也。\n下料物土，析於地理者也。\n古先帝代，曾览八纮之洪绪。\n一六合而光宅，翔集遐宇。\n鸟策篆素，玉牒石记。\n乌闻梁岷有陟方之馆、行宫之基欤？而吾子言蜀都之富，禺同之有。\n玮其区域，美其林薮。\n矜巴汉之阻，则以为袭险之右。\n徇蹲鸱之沃，则以为世济阳九。\n龌龊而算，顾亦曲士之所叹也。\n旁魄而论都，抑非大人之壮观也。\n何则？土壤不足以摄生，山川不足以周卫。\n公孙国之而破，诸葛家之而灭。\n兹乃丧乱之丘墟，颠覆之轨辙。\n安可以俪王公而著风烈也？玩其碛砾而不窥玉渊者，未知骊龙之所蟠也。\n习其弊邑而不睹上邦者，未知英雄之所躔也。\n　　“子独未闻大吴之巨丽乎？且有吴之开国也，造自太伯，宣於延陵。\n盖端委之所彰，高节之所兴。\n建至德以创洪业，世无得而显称。\n由克让以立风俗，轻脱鵕於千乘。\n若率土而论都，则非列国之所觖望也。\n故其经略，上当星纪。\n拓土画疆，卓荦兼并。\n包括干越，跨蹑蛮荆。\n婺女寄其曜，翼轸寓其精。\n指衡岳以镇野，目龙川而带坰。\n　　“尔其山泽，则嵬嶷峣屼，?婴冥郁岪。\n溃渱泮汗，滇氵眄淼漫。\n或涌川而开渎，或吞江而纳汉。\n磈々，滮々涆々。\n?钦碒乎数州之间，灌注乎天下之半。\n百川派别，归海而会。\n控清引浊，混涛并濑。\n濆薄沸腾，寂寥长迈。\n濞焉汹汹，隐焉潏潏。\n出乎大荒之中，行乎东极之外。\n经扶桑之中林，包汤谷之滂沛。\n潮波汨起，回复万里。\n歊雾漨浡，云蒸昏昧。\n泓澄?#91;，澒溶沆漾。\n莫测其深，莫究其广。\n澶湉漠而无涯，牜怱有流而为长。\n朅异之所丛育，鳞甲之所集往。\n　　“於是乎长鲸吞航，修鲵吐浪。\n跃龙腾蛇，鲛鲻琵琶。\n王鲔鯸鲐，鮣龟鱕?昔。\n乌贼拥剑，鼊鲭鳄。\n涵泳乎其中。\n葺鳞镂甲，诡类舛错。\n溯洄顺流，噞喁沈浮。\n鸟则鹍鸡鸀鳿\\\\\\，鹴鹄鹭鸿。\n鶢鶋避风，候雁造江。\n鸂敕?鷛渠?，　鹤鹙鸧。\n鹳鸥鹢鸬，氾滥乎其上。\n湛淡羽仪，随波参差。\n理翮整翰，容与自玩。\n雕啄蔓藻，刷荡漪澜。\n鱼鸟聱耴，万物蠢生。\n芒芒黖々，慌罔奄欻，神化翕忽，函幽育明。\n穷性极形，盈虚自然。\n蚌蛤珠胎，与月亏全。\n巨鳌赑屃，首冠灵山。\n大鹏缤翻，翼若垂天。\n振荡汪流，雷抃重渊。\n殷动宇宙，胡可胜原！　　“岛屿绵邈，洲渚冯隆。\n旷瞻迢递，迥眺冥蒙。\n珍怪丽，奇隙充。\n径路绝，风云通。\n洪桃屈盘，丹桂灌丛。\n琼枝抗茎而敷蕊，珊瑚幽茂而玲珑。\n增冈重阻，列真之宇。\n玉堂对溜，石室相距。\n蔼蔼翠幄，?弱?弱素女。\n江斐於是往来，海童於是宴语。\n斯实神妙之响象，嗟难得而覙缕！　　“尔乃地势坱圠，卉木镺蔓。\n遭薮为圃，值林为苑。\n异荂蓲，夏晔冬蒨。\n方志所辨，中州所羡。\n草则藿蒳豆蔻，姜汇非一。\n江蓠之属，海苔之类。\n纶组紫绛，食葛香茅。\n石帆水松，东风扶留。\n布濩皋泽，蝉联陵丘。\n夤缘山岳之岊，幂历江海之流。\n扤白蒂，衔朱蕤。\n郁兮?茂，晔兮菲菲。\n光色炫晃，芬馥肸蚃。\n职贡纳其包匦，离骚咏其宿莽。\n木则枫柙櫲樟，栟榈枸桹。\n绵杬杶栌，文欀桢橿。\n平仲桾櫏，松梓古度。\n楠榴之木，相思之树。\n宗生高冈，族茂幽阜。\n擢本千寻，垂荫万亩。\n攒柯挐茎，重葩殗叶。\n轮囷蚪蟠，鳞接。\n荣色杂糅，绸缪缛绣。\n宵露霮感，旭日晻孛。\n与风飖飏，风幼浏飕飗。\n鸣条律畅，飞音响亮。\n盖象琴筑并奏，笙竽俱唱。\n其上则猿父哀吟，犭军子长啸。\n狖鼯猓然，腾趠飞超。\n争接县垂，竞游远枝。\n惊透沸乱，牢落翚散。\n其下则有枭羊麡狼，猰?犭区象。\n乌菟之族，犀兕之党。\n钩爪锯牙，自成锋颖。\n精若燿星，声若云霆。\n名载於山经，形镂於夏鼎。\n　　“其竹则筼筜箖箊，桂箭射筒。\n柚梧有篁，篻簩有丛。\n苞笋抽节，往往萦结。\n绿叶翠茎，冒霜停雪。\n橚矗森萃，蓊茸萧瑟。\n檀栾蝉蜎，玉润碧鲜。\n梢云无以逾，嶰谷弗能连。\n鸑鷟食其实，鹓雏扰其间。\n其果则丹橘馀甘，荔枝之林。\n槟榔无柯，椰叶无阴。\n龙眼橄榄，榴御霜。\n结根比景之阴，列挺衡山之阳。\n素华斐，丹秀芳。\n临青壁，系紫房。\n鹧鸪南翥而中留，孔雀綷羽以翱翔。\n山鸡归飞而来栖，翡翠列巢以重行。\n其琛赂则琨瑶之阜，铜锴之垠。\n火齐之宝，骇鸡之珍。\n赪丹明玑，金华银朴。\n紫贝流黄，缥碧素玉。\n隐赈崴，杂插幽屏。\n精曜潜颖，硩陊山谷。\n碕岸为之不枯，林木为之润黩。\n隋侯於是鄙其夜光，宋王於是陋其结绿。\n“其荒陬谲诡，则有龙穴内蒸，云雨所储。\n陵鲤若兽，浮石若桴。\n双则比目，片则王馀。\n穷陆饮木，极沈水居。\n泉室潜织而卷绡，渊客慷慨而泣珠。\n开北户以向日，齐南冥於幽都。\n其四野，则畛畷无数，膏腴兼倍。\n原隰殊品，窊隆异等。\n象耕鸟耘，此之自与。\n穱秀菰穗，於是乎在。\n煮海为盐，采山铸钱。\n国税再熟之稻，乡贡八蚕之绵。\n　　“徒观其郊隧之内奥，都邑之纲纪。\n霸王之所根柢，开国之所基趾。\n郛郭周匝，重城结隅。\n通门二八，水道陆衢。\n所以经始，用累千祀。\n宪紫宫以营室，廓广庭之漫漫。\n寒暑隔阂於邃宇，虹霓回带於云馆。\n所以跨跱焕炳万里也。\n造姑苏之高台，临四远而特建，带朝夕之浚池，佩长洲之茂苑。\n窥东山之府，则环宝溢目；海陵之仓，则红粟流衍。\n起寝庙於武昌，作离宫於建业。\n阐阖闾之所营，采夫差之遗法。\n抗神龙之华殿，施荣楯而捷猎。\n崇临海之崔巍，饰赤乌之韡晔。\n东西胶葛，南北峥嵘。\n房栊对櫎，连阁相经。\n阍闼谲诡，异出奇名。\n左称弯碕，右号临硎。\n雕栾镂楶，青琐丹楹。\n图以云气，画以仙灵。\n虽兹宅之夸丽，曾未足以少宁。\n思比屋於倾宫，毕结瑶而构琼。\n高闱有闶，洞门方轨。\n朱阙双立，驰道如砥。\n树以青槐，亘以绿水。\n玄荫眈眈，清流亹亹。\n列寺七里，侠栋阳路。\n屯营栉比，解署釭布。\n横塘查下，邑屋隆夸。\n长干延属，飞甍舛互。\n　　“其居则高门鼎贵，魁岸豪杰。\n虞魏之昆，顾陆之裔。\n歧嶷继体，老成弈世。\n跃马叠迹，朱轮累辙。\n陈兵而归，兰锜内设。\n冠盖云荫，闾阎阗噎。\n其邻则有任侠之靡，轻訬之客。\n缔交翩翩，亻宝从弈弈。\n出蹑珠履，动以千百。\n里宴巷饮，飞觞举白。\n翘关扛鼎。\n拚射壶博。\n鄱阳暴谑，中酒而作。\n　　“於是乐只衎而欢饫无匮，都辇殷而四奥来暨。\n水浮陆行，方舟结驷。\n唱棹转毂，昧旦永日。\n开市朝而并纳，横阛阓而流溢。\n混品物而同廛，并都鄙而为一。\n士女伫眙，商贾骈{比土}。\n纻衣絺服，杂沓傱萃。\n轻舆按辔以经隧，楼船举颿而过肆。\n果布辐凑而常然，致远流离与珂。\n纟集贿纷纭，器用万端。\n金镒磊砢，珠琲阑干。\n桃笙象簟，韬於筒中；蕉葛升越，弱於罗纨。\n泶犭翏，交贸相竞。\n喧哗喤呷，芬葩荫映。\n挥袖风飘而红尘昼昬；流汗霡霂而中逵泥泞。\n“富中之甿，货殖之选。\n乘时射利，财丰巨万。\n竞其区宇，则并疆兼巷；矜其宴居，则珠服玉馔。\n趫材悍壮，此焉比庐。\n捷若庆忌，勇若专诸。\n危冠而出，竦剑而趋。\n扈带鲛函，扶揄属镂藏鍦於人，去盾戈自闾。\n家有鹤膝，户有犀渠。\n军容蓄用，器械兼储。\n吴钩越棘，纯钧湛卢。\n戎车盈於石城，戈船掩乎江湖。\n　　“露往霜来，日月其除。\n草木节解，鸟兽腯肤。\n观鹰隼，诫征夫。\n坐组甲，建祀姑。\n命官帅而拥铎，将校猎乎具区。\n乌浒狼荒，夫南西屠。\n儋耳黑齿之酋，金邻象郡之渠。\n戊矞，靸霅警捷，先驱前涂。\n俞骑骋路，指南司方。\n出车槛槛，被练锵锵。\n吴王乃巾玉辂，轺骕骦。\n旗鱼须，常重光。\n摄乌号，佩干将。\n羽旄扬蕤，雄戟耀芒。\n贝胄象弭，织文鸟章。\n六军袀服，四骐龙骧。\n峭格周施，罿罻普张。\n罼鶒琐结，罠氾连纲。\n阹以九疑，御以沅湘。\n輶轩蓼扰，彀骑炜煌。\n袒裼徒搏，拔距投石之部。\n猿臂骿胁，狂趭犷猤。\n鹰瞵鹗视，じす翊。\n若离若合者，相与腾跃乎莽　之野。\n干卤殳鋋，旸夷勃卢之旅。\n长矛殳短兵，直发驰骋。\n儇佻坌并，衔枚无声。\n悠悠旆旌者，相与聊浪乎昧莫之坰。\n钲鼓叠山，火烈熛林。\n飞爓浮烟，载霞载阴。\n菈擸雷硠，崩峦弛岑。\n鸟不择木，兽不择音。\n虎武甝，系页麋麖。\n蓦六驳，追飞生。\n弹鸶鶁，射猱犭廷。\n白雉落，黑鸩零。\n陵绝???嶕，聿越巉险。\n跇逾竹柏，猭杞柟。\n封豨，神螭掩。\n刚镞润，霜刃染。\n　　“於是弭节顿辔，齐镳驻跸。\n徘徊倘佯，寓目幽蔚。\n览将帅之拳勇，与士卒之抑扬。\n羽族以觜距为刀铍，毛群以齿角为矛铗，皆体著而应卒。\n所以挂扢而为创痏，冲踤而断筋骨。\n莫不衄锐挫芒，拉捭摧藏。\n虽有石林之岝崿，请攘臂而靡之；虽有雄虺之九首，将抗足而跐之。\n颠覆巢居，剖破窟宅。\n仰攀鵕鸃，俯蹴豺敠。\n刦剞熊罴之室，剽掠虎豹之落。\n猩猩啼而就禽，笑而被格。\n屠巴蛇，出象骼。\n斩鹏翼，掩广泽。\n轻禽狡兽，周章夷犹。\n狼跋乎中，忘其所以睒睗，失其所以去就。\n魂褫气慑而自踢　伏者，应弦饮羽，形偾景僵者，累积而增益，杂袭错缪。\n倾薮薄，倒岬岫。\n岩穴无豜豵，翳荟无{鹿需}鹨。\n思假道於丰隆，披重霄而高狩。\n笼乌兔於日月，穷飞走之栖宿。\n“嶰涧閴，冈岵童。\n罾罘满，效获众。\n回靶乎行邪，睨观鱼乎三江。\n泛舟航於彭蠡，浑万艘而既同。\n弘舸连舳，巨槛接舻。\n飞云盖海，制非常模。\n叠华楼而岛跱，时仿於方壶。\n比鹢首而有裕，迈馀皇於往初。\n张组帏，构流苏。\n开轩幌，镜水区。\n槁工楫师，选自闽禺。\n习御长风，狎玩灵胥。\n责千里於寸阴，聊先期而须臾。\n棹讴唱，箫籁鸣。\n洪流响，渚禽惊。\n弋磻放，稽鹪明?。\n虞机发，留　。\n钩铒纵横，网罟接绪。\n术兼詹公，巧倾任父。\n筌?亘亸，鲡鲿魦。\n罩两魪，罺鰝虾。\n乘鲎鼋鼍，同罛共罗。\n沈虎潜鹿，馽龓僒束。\n鲸辈中於群犗，搀抢暴出而相属。\n虽复鲤，无临河而钓异射鲋於井谷。\n“结轻舟而竞逐，迎潮水而振缗。\n想萍实之复形，访灵夔於鲛人。\n精卫衔石而遇缴，文鳐夜飞而触纶。\n北山亡其翔翼，西海失其游鳞。\n雕题之士，镂身之卒。\n比饰虬龙，蛟螭与对。\n简其华质，则费锦缋。\n料其虓勇，则雕悍狼戾。\n相与昧潜险，搜环奇。\n摸蝳蝐，扪觜?隽。\n剖巨蚌於回渊，濯明月於涟漪。\n　　“毕天下之至异，讫无索而不臻。\n溪壑为之一罄，川渎为之中贫。\n哂澹台之见谋，聊袭海而徇珍。\n载汉女於后舟，追晋贾而同尘。\n汨乘流以砰宕，翼飔风之风刘々。\n直冲涛而上濑，常沛沛以悠悠。\n汔可休而凯归，揖天吴与阳侯。\n指包山而为期，集洞庭而淹留。\n数军实乎桂林之苑，飨戎旅乎落星之楼。\n置酒若淮泗，积肴若山丘。\n飞轻轩而酌绿酃，方双辔而赋珍羞。\n饮烽起，釂鼓震。\n士遗倦，众怀欣。\n幸乎馆娃之宫，张女乐而娱群臣。\n罗金石与丝竹，若钧天之下陈。\n登东歌，操南音。\n胤阳阿，咏韎任。\n荆艳楚舞，吴愉越吟。\n翕习容裔，靡靡愔愔。\n　　“若此者，与夫唱和之隆响，动锺鼓之铿耾。\n有殷坻颓於前，曲度难胜。\n皆与谣俗汁协，律吕相应。\n其奏乐也，则木石润色；其吐哀也，则凄风暴兴。\n或超延露而驾辩，或逾绿水而采菱。\n军马弭髦而仰秣，渊鱼竦鳞而上升。\n酣湑半，八音并。\n欢情留，良辰征。\n鲁阳挥戈而高麾，回曜灵於太清。\n将转西日而再中，齐既往之精诚。\n　　“昔者夏后氏朝群臣於兹土，而执玉帛者以万国。\n盖亦先生之所高会，而四方之所轨则。\n春秋之际，要盟之主。\n阖闾信其威，夫差穷其武。\n内果伍员之谋，外骋孙子之奇。\n胜强楚於柏举，栖劲越於会稽。\n阙沟乎商鲁，争长於黄池。\n徒以江湖嶮陂，物产殷充。\n绕溜未足言其固，郑白未足语其丰。\n士有陷坚之锐，俗有节概之风。\n睚眦则挺剑，喑呜则弯弓。\n拥之者龙腾，据之者虎视。\n麾城若振槁，搴旗若顾指。\n虽带甲一朝，而元功远致。\n虽累叶百叠，而富强相继。\n乐湑衎其方域，列仙集其土地。\n桂父练形而易色，赤须蝉蜕而附丽。\n中夏比焉，毕世而罕见，丹青图其珍玮，贵其宝利也。\n舜禹游焉，没齿而忘归，精灵留其山阿，玩其奇丽也。\n剖判庶士，商搉万俗。\n国有郁鞅而显敞，邦有湫厄而踡跼。\n伊兹都之函弘，倾神州而韫椟。\n仰南斗以斟酌，兼二仪之优渥。\n　　“繇此而揆之，西蜀之於东吴，小大之相绝也，亦犹棘林萤燿，而与夫木龙烛也。\n否泰之相背也，亦犹帝之悬解，而与桎梏疏属也。\n庸可共世而论巨细，同年而议丰确乎？暨其幽遐独邃，寥廓闲奥。\n耳目之所不该，足趾之所不蹈。\n倜傥之极异，誳诡之殊事，藏理於终古，而未寤於前觉也。\n若吾子之所传，孟浪之遗言，略举其梗概，而未得其要妙也。\n”蜀都赋　　有西蜀公子者，言于东吴王孙，曰：盖闻天以日月为纲，地以四海为纪。\n九土星分，万国错跱。\n崤函有帝皇之宅，河洛为王者之里。\n吾子岂亦曾闻蜀都之事欤？请为左右扬搉而陈之。\n　　夫蜀都者，盖兆基于上世，开国于中古。\n廓灵关以为门，包玉垒而为宇。\n带二江之双流，抗峨眉之重阻。\n水陆所凑，兼六合而交会焉；丰蔚所盛，茂八区而庵蔼焉。\n　　于前则跨蹑犍牂，枕倚交趾。\n经途所亘，五千余里。\n山阜相属，含溪怀谷。\n岗峦纠纷，触石吐云。\n郁葐蒕以翠微，崛巍巍以峨峨。\n干青霄而秀出，舒丹气而为霞。\n龙池瀑濆其隈，漏江伏流溃其阿。\n汩若汤谷之扬涛，沛若蒙汜之涌波。\n于是乎邛竹缘岭，菌桂临崖。\n旁挺龙目，侧生荔枝。\n布绿叶之萋萋，结朱实之离离。\n迎隆冬而不凋，常晔晔以猗猗。\n孔翠群翔，犀象竞驰。\n白雉朝雊，猩猩夜啼。\n金马骋光而绝景，碧鸡儵忽而曜仪。\n火井沈荧于幽泉，高爓飞煽于天垂。\n其间则有虎珀丹青，江珠瑕英。\n金沙银砾，符采彪炳，晖丽灼烁。\n　　于后则却背华容，北指昆仑。\n缘以剑阁，阻以石门。\n流汉汤汤，惊浪雷奔。\n望之天回，即之云昏。\n水物殊品，鳞介异族。\n或藏蛟螭，或隐碧玉。\n嘉鱼出于丙穴，良木攒于褒谷。\n其树则有木兰梫桂，杞櫹椅桐，椶枒楔枞。\n楩柟幽蔼于谷底，松柏蓊郁于山峰。\n擢修干，竦长条。\n扇飞云，拂轻霄。\n羲和假道于峻歧，阳乌回翼乎高标。\n巢居栖翔，聿兼邓林。\n穴宅奇兽，窠宿异禽。\n熊罴咆其阳，雕鹗鴥其阴。\n猿狖腾希而竞捷，虎豹长啸而永吟。\n　　于东则左绵巴中，百濮所充。\n外负铜梁于宕渠，内函要害于膏腴。\n其中则有巴菽巴戟，灵寿桃枝。\n樊以蒩圃，滨以盐池。\n蟞蛦山栖，鼋龟水处。\n潜龙蟠于沮泽，应鸣鼓而兴雨。\n丹沙赩炽出其阪，蜜房郁毓被其阜。\n山图采而得道，赤斧服而不朽。\n若乃刚悍生其方，风谣尚其武。\n奋之则賨旅，玩之则渝舞。\n锐气剽于中叶，蹻容世于乐府。\n　　于西则右挟岷山，涌渎发川。\n陪以白狼，夷歌成章。\n坰野草昧，林麓黝儵。\n交让所植，蹲鸱所伏。\n百药灌丛，寒卉冬馥。\n异类众伙，于何不育？其中则有青珠黄环，碧砮芒消。\n或丰绿荑，或蕃丹椒。\n麋芜布濩于中阿，风连莚蔓于兰皋。\n红葩紫饰，柯叶渐苞。\n敷橤葳蕤，落英飘飖。\n神农是尝，卢跗是料。\n芳追气邪，味蠲疠痟。\n　　其封域之内，则有原隰坟衍，通望弥博。\n演以潜沬，浸以绵雒。\n沟洫脉散，疆里绮错。\n黍稷油油，稻莫莫。\n指渠口以为云门，洒滮池而为陆泽。\n虽星毕之滂遝，尚未齐其膏液。\n　　尔乃邑居隐赈，夹江傍山。\n栋宇相望，桑梓接连。\n家有盐泉之井，户有橘柚之园。\n其园则林檎枇杷，橙柿梬楟。\n榹桃函列，梅李罗生。\n百果甲宅，异色同荣。\n朱樱春熟，素柰夏成。\n若乃大火流，凉风厉。\n白露凝，微霜结。\n紫梨津润，樼栗罅发。\n蒲陶乱溃，若榴竞裂。\n甘至自零，芬芬酷烈。\n其园则有蒟蒻茱萸，瓜畴芋区。\n甘蔗辛姜，阳蓲阴敷。\n日往菲薇，月来扶疏。\n任土所丽，众献而储。\n　　其沃瀛则有攒蒋丛蒲，绿菱红莲。\n杂以蕴藻，糅以苹蘩。\n总茎柅柅，裛叶蓁蓁。\n蕡实时味，王公羞焉。\n其中则有鸿俦鹄侣，振鹭鹈鹕。\n晨凫旦至，候雁衔芦。\n木落南翔，冰泮北徂。\n云飞水宿，哢吭清渠。\n其深则有白鼋命鳖，玄獭上祭。\n鳣鲔鳟鲂，鮷鳢鲨鲿。\n差鳞次色，锦质报章。\n跃涛戏濑，中流相忘。\n于是乎金城石郭，兼帀中区。\n既丽且崇，实号成都。\n辟二九之通门，画方轨之广涂。\n营新宫于爽垲，拟承明而起庐。\n结阳城之延阁，飞观榭乎云中。\n开高轩以临山，列绮窗而瞰江。\n内则议殿爵堂，武义虎威。\n宣化之闼，崇礼之闱。\n华阙双邈，重门洞开。\n金铺交映，玉题相晖。\n外则轨躅八达，里闬对出。\n比屋连甍，千庑万室。\n亦有甲第，当衢向术。\n坛宇显敞，高门纳驷。\n庭扣钟磬，堂抚琴瑟。\n匪葛匪姜，畴能是恤？　　亚以少城，接乎其西。\n市廛所会，万商之渊。\n列隧百重，罗肆巨千。\n贿货山积，纤丽星繁。\n都人士女，袨服靓妆。\n贾贸墆鬻，舛错纵横。\n异物崛诡，奇于八方。\n布有橦华，麫有桄榔。\n邛杖传节于大夏之邑，蒟酱流味于番禺之乡。\n舆辇杂沓，冠带混并。\n累毂叠迹，叛衍相倾。\n喧哗鼎沸，则哤聒宇宙；嚣尘张天，则埃壒曜灵。\n阛阓之里，伎巧之家。\n百室离房，机杼相和。\n贝锦斐成，濯色江波。\n黄润比筒，籯金所过。\n　　侈侈隆富，卓郑埒名。\n公擅山川，货殖私庭。\n藏镪巨万，鈲摫兼呈。\n亦以财雄，翕习边城。\n三蜀之豪，时来时往。\n养交都邑，结俦附党。\n剧谈戏论，扼腕抵掌。\n出则连骑，归从百两。\n若其旧俗，终冬始春。\n吉日良辰，置酒高堂，以御嘉宾。\n金罍中坐，肴烟四陈。\n觞以清醥，鲜以紫鳞。\n羽爵执竞，丝竹乃发。\n巴姬弹弦，汉女击节。\n起西音于促柱，歌江上之飉厉。\n纡长袖而屡舞，翩跹跹以裔裔。\n合樽促席，引满相罚。\n乐饮今夕，一醉累月。\n　　若夫王孙之属，郤公之伦。\n从禽于外，巷无居人。\n并乘骥子，俱服鱼文。\n玄黄异校，结驷缤纷。\n西逾金堤，东越玉津。\n朔别期晦，匪日匪旬。\n蹴蹈蒙笼，涉寥廓。\n鹰犬倏眒，罻罗络幕。\n毛群陆离，羽族纷泊。\n翕响挥霍，中网林薄。\n屠麖麋，翦旄麈。\n带文蛇，跨雕虎。\n志未骋，时欲晚。\n追轻翼，赴绝远。\n出彭门之阙，驰九折之阪。\n经三峡之峥嵘，蹑五屼之蹇浐。\n戟食铁之兽，射噬毒之鹿。\n皛貙氓于葽草，弹言鸟于森木。\n拔象齿，戾犀角。\n鸟铩翮，兽废足。\n　　殆而朅来相与，第如滇池，集于江洲。\n试水客，舣轻舟。\n娉江婓，与神游。\n罨翡翠，钓鰋鮋。\n下高鹄，出潜虬。\n吹洞箫，发棹讴。\n感鱘鱼，动阳侯。\n腾波沸涌，珠贝汜浮。\n若云汉含星，而光耀洪流。\n将飨獠者，张帟幕，会平原。\n酌清酤，割芳鲜。\n饮御酣，宾旅旋。\n车马雷骇，轰轰阗阗。\n若风流雨散，漫乎数百里间。\n斯盖宅土之所安乐，观听之所踊跃也。\n焉独三川，为世朝市？　　若乃卓荦奇谲，倜傥罔已。\n一经神怪，一纬人理。\n远则岷山之精，上为井络。\n天帝运期而会昌，景福肸飨而兴作。\n碧出苌弘之血，鸟生杜宇之魄。\n妄变化而非常，羌见伟于畴昔。\n近则江汉炳灵，世载其英。\n蔚若相如，皭若君平。\n王褒韡晔而秀发，扬雄含章而挺生。\n幽思绚道德，摛藻掞天庭。\n考四海而为儁，当中叶而擅名。\n是故游谈者以为誉，造作者以为程也。\n至乎临谷为塞，因山为障。\n峻岨塍埒长城，豁险吞若巨防。\n一人守隘，万夫莫向。\n公孙跃马而称帝，刘宗下辇而自王。\n由此言之，天下孰尚？故虽兼诸夏之富有，犹未若兹都之无量也。"},
{"title": "虞美人·有美堂赠述古", "author": "苏轼", "dynasty": "宋代", "content": "湖山信是东南美，一望弥千里。\n使君能得几回来？便使樽前醉倒更徘徊。\n沙河塘里灯初上，水调谁家唱？夜阑风静欲归时，惟有一江明月碧琉璃。"},
{"title": "四愁诗", "author": "张衡", "dynasty": "两汉", "content": "我所思兮在太山。\n欲往从之梁父艰，侧身东望涕沾翰。\n美人赠我金错刀，何以报之英琼瑶。\n路远莫致倚逍遥，何为怀忧心烦劳。\n我所思兮在桂林。\n欲往从之湘水深，侧身南望涕沾襟。\n美人赠我琴琅玕，何以报之双玉盘。\n路远莫致倚惆怅，何为怀忧心烦伤。\n我所思兮在汉阳。\n欲往从之陇阪长，侧身西望涕沾裳。\n美人赠我貂襜褕，何以报之明月珠。\n路远莫致倚踟蹰，何为怀忧心烦纡。\n我所思兮在雁门。\n欲往从之雪雰雰，侧身北望涕沾巾。\n美人赠我锦绣段，何以报之青玉案。\n路远莫致倚增叹，何为怀忧心烦惋。"},
{"title": "惠州一绝 / 食荔枝", "author": "苏轼", "dynasty": "宋代", "content": "罗浮山下四时春，卢橘杨梅次第新。\n日啖荔枝三百颗，不辞长作岭南人。"},
{"title": "菩萨蛮·洛阳城里春光好", "author": "韦庄", "dynasty": "唐代", "content": "洛阳城里春光好，洛阳才子他乡老。\n柳暗魏王堤，此时心转迷。\n桃花春水渌，水上鸳鸯浴。\n凝恨对残晖，忆君君不知。"},
{"title": "与夏十二登岳阳楼", "author": "李白", "dynasty": "唐代", "content": "楼观岳阳尽，川迥洞庭开。\n雁引愁心去，山衔好月来。\n云间连下榻，天上接行杯。\n醉后凉风起，吹人舞袖回。"},
{"title": "南乡子·和杨元素时移守密州", "author": "苏轼", "dynasty": "宋代", "content": "东武望余杭，云海天涯两渺茫。\n何日功成名遂了，还乡，醉笑陪公三万场。\n不用诉离觞，痛饮从来别有肠。\n今夜送归灯火冷，河塘，堕泪羊公却姓杨。"},
{"title": "赤壁歌送别", "author": "李白", "dynasty": "唐代", "content": "二龙争战决雌雄，赤壁楼船扫地空。\n烈火张天照云海，周瑜于此破曹公。\n君去沧江望澄碧，鲸鲵唐突留馀迹。\n一一书来报故人，我欲因之壮心魄。"},
{"title": "塞上曲", "author": "裴说", "dynasty": "唐代", "content": "极目望空阔，马羸程又赊。\n月生方见树，风定始无沙。\n楚水辞鱼窟，燕山到雁家。\n如斯名利役，争不老天涯。"},
{"title": "南园十三首·其五", "author": "李贺", "dynasty": "唐代", "content": "男儿何不带吴钩，收取关山五十州。\n请君暂上凌烟阁，若个书生万户侯？"},
{"title": "望木瓜山", "author": "李白", "dynasty": "唐代", "content": "早起见日出，暮见栖鸟还。\n客心自酸楚，况对木瓜山。"},
{"title": "正月十五夜灯", "author": "张祜", "dynasty": "唐代", "content": "千门开锁万灯明，正月中旬动帝京。\n三百内人连袖舞，一时天上著词声。"},
{"title": "过华清宫绝句三首·其一", "author": "杜牧", "dynasty": "唐代", "content": "长安回望绣成堆，山顶千门次第开。\n一骑红尘妃子笑，无人知是荔枝来。"},
{"title": "效古诗", "author": "范云", "dynasty": "南北朝", "content": "寒沙四面平，飞雪千里惊。\n风断阴山树，雾失交河城。\n朝驱左贤阵，夜薄休屠营。\n昔事前军幕，今逐嫖姚兵。\n失道刑既重，迟留法未轻。\n所赖今天子，汉道日休明。"},
{"title": "永王东巡歌·其三", "author": "李白", "dynasty": "唐代", "content": "雷鼓嘈嘈喧武昌，云旗猎猎过寻阳。\n秋毫不犯三吴悦，春日遥看五色光。"},
{"title": "送人游塞", "author": "齐己", "dynasty": "唐代", "content": "槐柳野桥边，行尘暗马前。\n秋风来汉地，客路入胡天。\n雁聚河流浊，羊群碛草膻。\n那堪陇头宿，乡梦逐潺湲。"},
{"title": "塞下曲", "author": "苏佑", "dynasty": "明代", "content": "将军营外月轮高，猎猎西风吹战袍。\n觱篥无声河汉转，露华霜气满弓刀。"},
{"title": "永王东巡歌·其六", "author": "李白", "dynasty": "唐代", "content": "丹阳北固是吴关，画出楼台云水间。\n千岩烽火连沧海，两岸旌旗绕碧山。"},
{"title": "凉州词二首", "author": "王之涣", "dynasty": "唐代", "content": "黄河远上白云间，一片孤城万仞山。\n羌笛何须怨杨柳，春风不度玉门关。\n单于北望拂云堆，杀马登坛祭几回。\n汉家天子今神武，不肯和亲归去来。"},
{"title": "塞上曲", "author": "王镃", "dynasty": "宋代", "content": "黄云连白草，万里有无间。\n霜冷髑髅哭，天寒甲胄闲。\n马嘶经战地，雕认打围山。\n移戌腰金印，将军度玉关。"},
{"title": "白沟行", "author": "王安石", "dynasty": "宋代", "content": "白沟河边蕃塞地，送迎蕃使年年事。\n蕃马常来射狐兔，汉兵不道传烽燧。\n万里鉏耰接塞垣，幽燕桑叶暗川原。\n棘门灞上徒儿戏，李牧廉颇莫更论。"},
{"title": "和李秀才边庭四时怨·其四", "author": "卢汝弼", "dynasty": "唐代", "content": "朔风吹雪透刀瘢，饮马长城窟更寒。\n半夜火来知有敌，一时齐保贺兰山。"},
{"title": "塞下曲·其六", "author": "戎昱", "dynasty": "唐代", "content": "北风凋白草，胡马日骎骎。\n夜后戍楼月，秋来边将心。\n铁衣霜露重，战马岁年深。\n自有卢龙塞，烟尘飞至今。"},
{"title": "送人游塞", "author": "王建", "dynasty": "唐代", "content": "初晴天堕丝，晚色上春枝。\n城下路分处，边头人去时。\n停车数行日，劝酒问回期。\n亦是茫茫客，还从此别离。"},
{"title": "晚度天山有怀京邑", "author": "骆宾王", "dynasty": "唐代", "content": "忽上天山路，依然想物华。\n云疑上苑叶，雪似御沟花。\n行叹戎麾远，坐怜衣带赊。\n交河浮绝塞，弱水浸流沙。\n旅思徒漂梗，归期未及瓜。\n宁知心断绝，夜夜泣胡笳。"},
{"title": "敦煌乐", "author": "杨慎", "dynasty": "明代", "content": "角声吹彻梅花，胡云遥接秦霞。\n白雁西风紫塞，皂雕落日黄沙。\n汉使牧羊旌节，阏氐上马琵琶。\n梦里身回云阙，觉来泪满天涯。"},
{"title": "裴将军宅芦管歌", "author": "岑参", "dynasty": "唐代", "content": "辽东九月芦叶断，辽东小儿采芦管。\n可怜新管清且悲，一曲风飘海头满。\n海树萧索天雨霜，管声寥亮月苍苍。\n白狼河北堪愁恨，玄兔城南皆断肠。\n辽东将军长安宅，美人芦管会佳客。\n弄调啾飕胜洞箫，发声窈窕欺横笛。\n夜半高堂客未回，祗将芦管送君杯。\n巧能陌上惊杨柳，复向园中误落梅。\n诸客爱之听未足，高卷珠帘列红烛。\n将军醉舞不肯休，更使美人吹一曲。"},
{"title": "边思", "author": "李益", "dynasty": "唐代", "content": "腰垂锦带佩吴钩，走马曾防玉塞秋。\n莫笑关西将家子，只将诗思入凉州。"},
{"title": "入昌松东界山行", "author": "高适", "dynasty": "唐代", "content": "鸟道几登顿，马蹄无暂闲。\n崎岖出长坂，合沓犹前山。\n石激水流处，天寒松色间。\n王程应未尽，且莫顾刀环。"},
{"title": "杂曲歌辞·蓟门行五首", "author": "高适", "dynasty": "唐代", "content": "蓟门逢古老，独立思氛氲。\n一身既零丁，头鬓白纷纷。\n勋庸今已矣，不识霍将军。\n汉家能用武，开拓穷异域。\n戍卒厌糠核，降胡饱衣食。\n关亭试一望，吾欲泪沾臆。\n边城十一月，雨雪乱霏霏。\n元戎号令严，人马亦轻肥。\n羌胡无尽日，征战几时归。\n幽州多骑射，结发重横行。\n一朝事将军，出入有声名。\n纷纷猎秋草，相向角弓鸣。\n黯黯长城外，日没更烟尘。\n胡骑虽凭陵，汉兵不顾身。\n古树满空塞，黄云愁杀人。"},
{"title": "塞下曲", "author": "戎昱", "dynasty": "唐代", "content": "汉将归来虏塞空，旌旗初下玉关东。\n高蹄战马三千匹，落日平原秋草中。"},
{"title": "戍卒伤春", "author": "于濆", "dynasty": "唐代", "content": "连年戍边塞，过却芳菲节。\n东风气力尽，不减阴山雪。\n萧条柳一株，南枝叶微发。\n为带故乡情，依依藉攀折。\n晚风吹碛沙，夜泪啼乡月。\n凌烟阁上人，未必皆忠烈。"},
{"title": "雨雪曲", "author": "卢照邻", "dynasty": "唐代", "content": "虏骑三秋入，关云万里平。\n雪似胡沙暗，冰如汉月明。\n高阙银为阙，长城玉作城。\n节旄零落尽，天子不知名。"},
{"title": "塞下曲", "author": "李贺", "dynasty": "唐代", "content": "胡角引北风，蓟门白于水。\n天含青海道，城头月千里。\n露下旗濛濛，寒金鸣夜刻。\n蕃甲锁蛇鳞，马嘶青冢白。\n秋静见旄头，沙远席羁愁。\n帐北天应尽，河声出塞流。"},
{"title": "银山碛西馆", "author": "岑参", "dynasty": "唐代", "content": "银山碛口风似箭，铁门关西月如练。\n双双愁泪沾马毛，飒飒胡沙迸人面。\n丈夫三十未富贵，安能终日守笔砚。"},
{"title": "拟咏怀二十七首·其二十六", "author": "庾信", "dynasty": "南北朝", "content": "萧条亭障远，凄惨风尘多。\n关门临白狄，城影入黄河。\n秋风别苏武，寒水送荆轲。\n谁言气盖世，晨起帐中歌。"},
{"title": "度破讷沙二首 / 塞北行次度破讷沙", "author": "李益", "dynasty": "唐代", "content": "眼见风来沙旋移，经年不省草生时。\n莫言塞北无春到，总有春来何处知。\n破讷沙头雁正飞，鸊鹈泉上战初归。\n平明日出东南地，满碛寒光生铁衣。"},
{"title": "夕次蒲类津 / 晚泊蒲类", "author": "骆宾王", "dynasty": "唐代", "content": "二庭归望断，万里客心愁。\n山路犹南属，河源自北流。\n晚风连朔气，新月照边秋。\n灶火通军壁，烽烟上戍楼。\n龙庭但苦战，燕颔会封侯。\n莫作兰山下，空令汉国羞。"},
{"title": "使青夷军入居庸三首", "author": "高适", "dynasty": "唐代", "content": "匹马行将久，征途去转难。\n不知边地别，只讶客衣单。\n溪冷泉声苦，山空木叶干。\n莫言关塞极，云雪尚漫漫。\n古镇青山口，寒风落日时。\n岩峦鸟不过，冰雪马堪迟。\n出塞应无策，还家赖有期。\n东山足松桂，归去结茅茨。\n登顿驱征骑，栖迟愧宝刀。\n远行今若此，微禄果徒劳。\n绝坂水连下，群峰云共高。\n自堪成白首，何事一青袍。"},
{"title": "雨雪曲", "author": "江总", "dynasty": "南北朝", "content": "雨雪隔榆溪，从军度陇西。\n绕阵看狐迹，依山见马蹄。\n天寒旗彩坏，地暗鼓声低。\n漫漫愁云起，苍苍别路迷。"},
{"title": "穷边词二首", "author": "姚合", "dynasty": "唐代", "content": "将军作镇古汧州，水腻山春节气柔。\n清夜满城丝管散，行人不信是边头。\n箭利弓调四镇兵，蕃人不敢近东行。\n沿边千里浑无事，唯见平安火入城。"},
{"title": "甘州遍·秋风紧", "author": "毛文锡", "dynasty": "五代", "content": "秋风紧，平碛雁行低，阵云齐。\n萧萧飒飒，边声四起，愁闻戍角与征鼙。\n青冢北，黑山西。\n沙飞聚散无定，往往路人迷。\n铁衣冷，战马血沾蹄，破蕃奚。\n凤皇诏下，步步蹑丹梯。"},
{"title": "于中好·谁道阴山行路难", "author": "纳兰性德", "dynasty": "清代", "content": "谁道阴山行路难。\n风毛雨血万人欢。\n松梢露点沾鹰绁，芦叶溪深没马鞍。\n依树歇，映林看。\n黄羊高宴簇金盘。\n萧萧一夕霜风紧，却拥貂裘怨早寒。"},
{"title": "于中好·雁帖寒云次第飞", "author": "纳兰性德", "dynasty": "清代", "content": "雁帖寒云次第飞，向南犹自怨归迟。\n谁能瘦马关山道，又到西风扑鬓时。\n人杳杳，思依依，更无芳树有乌啼。\n凭将扫黛窗前月，持向今宵照别离。"},
{"title": "望海潮·上兰州守", "author": "邓千江", "dynasty": "金朝", "content": "云雷天堑，金汤地险，名藩自古皋兰。\n营屯绣错，山形米聚，喉襟百二秦关。\n鏖战血犹殷。\n见阵云冷落，时有雕盘。\n静塞楼头晓月，依旧玉弓弯。\n看看，定远西还。\n有元戎阃命，上将斋坛。\n区脱昼空，兜零夕举，甘泉又报平安。\n吹笛虎牙间。\n且宴陪珠履，歌按云鬟。\n招取英灵毅魄，长绕贺兰山。"},
{"title": "酒泉子·空碛无边", "author": "孙光宪", "dynasty": "五代", "content": "空碛无边，万里阳关道路。\n马萧萧，人去去，陇云愁。\n香貂旧制戎衣窄，胡霜千里白。\n绮罗心，魂梦隔，上高楼。"},
{"title": "绥州作", "author": "韦庄", "dynasty": "唐代", "content": "雕阴无树水南流，雉堞连云古帝州。\n带雨晚驼鸣远戍，望乡孤客倚高楼。\n明妃去日花应笑，蔡琰归时鬓已秋。\n一曲单于暮烽起，扶苏城上月如钩。"},
{"title": "热海行送崔侍御还京", "author": "岑参", "dynasty": "唐代", "content": "侧闻阴山胡儿语，西头热海水如煮。\n海上众鸟不敢飞，中有鲤鱼长且肥。\n岸旁青草长不歇，空中白雪遥旋灭。\n蒸沙烁石燃虏云，沸浪炎波煎汉月。\n阴火潜烧天地炉，何事偏烘西一隅？势吞月窟侵太白，气连赤坂通单于。\n送君一醉天山郭，正见夕阳海边落。\n柏台霜威寒逼人，热海炎气为之薄。"},
{"title": "生查子·短焰剔残花", "author": "纳兰性德", "dynasty": "清代", "content": "短焰剔残花，夜久边声寂。\n倦舞却闻鸡，暗觉青绫湿。\n天水接冥蒙，一角西南白。\n欲渡浣花溪，远梦轻无力。"},
{"title": "从军行·吹角动行人", "author": "王维", "dynasty": "唐代", "content": "吹角动行人，喧喧行人起。\n笳悲马嘶乱，争渡黄河水。\n日暮沙漠陲，战声烟尘里。\n尽系名王颈，归来报天子。"},
{"title": "台城路·白狼河北秋偏早", "author": "纳兰性德", "dynasty": "清代", "content": "白狼河北秋偏早，星桥又迎河鼓。\n清漏频移，微云欲湿，正是金风玉露。\n两眉愁聚。\n待归踏榆花，那时才诉。\n只恐重逢，明明相视更无语。\n人间别离无数，向瓜果筵前，碧天凝伫，连理千花，相思一叶，毕竟随风何处。\n羁栖良苦，算未抵空房，冷香啼曙。\n今夜天孙，笑人愁似许。"},
{"title": "宿铁关西馆", "author": "岑参", "dynasty": "唐代", "content": "马汗踏成泥，朝驰几万蹄。\n雪中行地角，火处宿天倪。\n塞迥心常怯，乡遥梦亦迷。\n那知故园月，也到铁关西。"},
{"title": "浪淘沙·望海", "author": "纳兰性德", "dynasty": "清代", "content": "蜃阙半模糊，踏浪惊呼。\n任将蠡测笑江湖。\n沐日光华还浴月，我欲乘桴。\n钓得六鳖无。\n竿拂珊瑚。\n桑田清浅问麻姑。\n水气浮天天接水，那是蓬壶。"},
{"title": "送单于裴都护赴西河", "author": "崔颢", "dynasty": "唐代", "content": "征马去翩翩，城秋月正圆。\n单于莫近塞，都护欲临边。\n汉驿通烟火，胡沙乏井泉。\n功成须献捷，未必去经年。"},
{"title": "古塞下曲", "author": "李颀", "dynasty": "唐代", "content": "行人朝走马，直指蓟城傍。\n蓟城通漠北，万里别吾乡。\n海上千烽火，沙中百战场。\n军书发上郡，春色度河阳。\n袅袅汉宫柳，青青胡地桑。\n琵琶出塞曲，横笛断君肠。"},
{"title": "效古赠崔二", "author": "高适", "dynasty": "唐代", "content": "十月河洲时，一看有归思。\n风飙生惨烈，雨雪暗天地。\n我辈今胡为？浩哉迷所至。\n缅怀当途者，济济居声位。\n邈然在云霄，宁肯更沦踬？周旋多燕乐，门馆列车骑。\n美人芙蓉姿，狭室兰麝气。\n金炉陈兽炭，谈笑正得意。\n岂论草泽中，有此枯槁士？我惭经济策，久欲甘弃置。\n君负纵横才，如何尚憔悴？长歌增郁怏，对酒不能醉。\n穷达自有时，夫子莫下泪。"},
{"title": "早发焉耆怀终南别业", "author": "岑参", "dynasty": "唐代", "content": "晓笛引乡泪，秋冰鸣马蹄。\n一身虏云外，万里胡天西。\n终日见征战，连年闻鼓鼙。\n故山在何处，昨日梦清溪。"},
{"title": "初过陇山途中呈宇文判官", "author": "岑参", "dynasty": "唐代", "content": "一驿过一驿，驿骑如星流。\n平明发咸阳，暮及陇山头。\n陇水不可听，呜咽令人愁。\n沙尘扑马汗，雾露凝貂裘。\n西来谁家子，自道新封侯。\n前月发安西，路上无停留。\n都护犹未到，来时在西州。\n十日过沙碛，终朝风不休。\n马走碎石中，四蹄皆血流。\n万里奉王事，一身无所求。\n也知塞垣苦，岂为妻子谋。\n山口月欲出，先照关城楼。\n溪流与松风，静夜相飕飗。\n别家赖归梦，山塞多离忧。\n与子且携手，不愁前路修。"},
{"title": "蓟中作", "author": "高适", "dynasty": "唐代", "content": "策马自沙漠，长驱登塞垣。\n边城何萧条，白日黄云昏。\n一到征战处，每愁胡虏翻。\n岂无安边书，诸将已承恩。\n惆怅孙吴事，归来独闭门。"},
{"title": "从军行", "author": "李昂", "dynasty": "唐代", "content": "汉家未得燕支山，征戍年年沙朔间。\n塞下长驱汗血马，云中恒闭玉门关。\n阴山瀚海千万里，此日桑河冻流水。\n稽洛川边胡骑来，渔阳戍里烽烟起。\n长途羽檄何相望，天子按剑思北方。\n羽林练士拭金甲，将军校战出玉堂。\n幽陵异域风烟改，亭障连连古今在。\n夜闻鸿雁南渡河，晓望旌旗北临海。\n塞沙飞淅沥，遥裔连穷碛。\n玄漠云平初合阵，西山月出闻鸣镝。\n城南百战多苦辛，路傍死卧黄沙人。\n戎衣不脱随霜雪，汗马骖单长被铁。\n杨叶楼中不寄书，莲花剑上空流血。\n匈奴未灭不言家，驱逐行行边徼赊。\n归心海外见明月，别思天边梦落花。\n天边回望何悠悠，芳树无人渡陇头。\n春云不变阳关雪，桑叶先知胡地秋。\n田畴不卖卢龙策，窦宪思勒燕然石。\n麾兵静北垂，此日交河湄。\n欲令塞上无干戚，会待单于系颈时。"},
{"title": "登单于台", "author": "张蠙", "dynasty": "唐代", "content": "边兵春尽回，独上单于台。\n白日地中出，黄河天外来。\n沙翻痕似浪，风急响疑雷。\n欲向阴关度，阴关晓不开。"},
{"title": "首秋轮台", "author": "岑参", "dynasty": "唐代", "content": "异域阴山外，孤城雪海边。\n秋来唯有雁，夏尽不闻蝉。\n雨拂毡墙湿，风摇毳幕羶。\n轮台万里地，无事历三年。"},
{"title": "雁门胡人歌", "author": "崔颢", "dynasty": "唐代", "content": "高山代郡东接燕，雁门胡人家近边。\n解放胡鹰逐塞鸟，能将代马猎秋田。\n山头野火寒多烧，雨里孤峰湿作烟。\n闻道辽西无斗战，时时醉向酒家眠。"},
{"title": "浣溪沙·万里阴山万里沙", "author": "纳兰性德", "dynasty": "清代", "content": "万里阴山万里沙。\n谁将绿鬓斗霜华。\n年来强半在天涯。\n魂梦不离金屈戌，画图亲展玉鸦叉。\n生怜瘦减一分花。"},
{"title": "采桑子·严宵拥絮频惊起", "author": "纳兰性德", "dynasty": "清代", "content": "严霜拥絮频惊起，扑面霜空。\n斜汉朦胧。\n冷逼毡帷火不红。\n香篝翠被浑闲事，回首西风。\n何处疏钟，一穗灯花似梦中。"},
{"title": "送韦评事", "author": "王维", "dynasty": "唐代", "content": "欲逐将军取右贤，沙场走马向居延。\n遥知汉使萧关外，愁见孤城落日边。"},
{"title": "出关", "author": "徐兰", "dynasty": "清代", "content": "凭山俯海古边州，旆影翻飞见戍楼。\n马后桃花马前雪，出关争得不回头？"},
{"title": "灭胡曲", "author": "岑参", "dynasty": "唐代", "content": "都护新灭胡，士马气亦粗。\n萧条虏尘净，突兀天山孤。"},
{"title": "满江红·为问封姨", "author": "纳兰性德", "dynasty": "清代", "content": "为问封姨，何事却、排空卷地。\n又不是、江南春好，妒花天气。\n叶尽归鸦栖未得，带垂惊燕飘还起。\n甚天公、不肯惜愁人，添憔悴。\n搅一霎，灯前睡。\n听半晌，心如醉。\n倩碧纱遮断，画屏深翠。\n只影凄清残烛下，离魂飘缈秋空里。\n总随他、泊粉与飘香，真无谓。"},
{"title": "冬夕", "author": "岑参", "dynasty": "唐代", "content": "浩汗霜风刮天地，温泉火井无生意。\n泽国龙蛇冻不伸，南山瘦柏消残翠。"},
{"title": "南楼令·古木向人秋", "author": "纳兰性德", "dynasty": "清代", "content": "古木向人秋，惊蓬掠鬓稠。\n是重阳、何处堪愁。\n记得当年惆怅事，正风雨，下南楼。\n断梦几能留，香魂一哭休。\n怪凉蟾、空满衾禂。\n霜落鸟啼浑不睡，偏想出，旧风流。"},
{"title": "火山云歌送别", "author": "岑参", "dynasty": "唐代", "content": "火山突兀赤亭口，火山五月火云厚。\n火云满山凝未开，飞鸟千里不敢来。\n平明乍逐胡风断，薄暮浑随塞雨回。\n缭绕斜吞铁关树，氛氲半掩交河戍。\n迢迢征路火山东，山上孤云随马去。"},
{"title": "幽州胡马客歌", "author": "李白", "dynasty": "唐代", "content": "幽州胡马客，绿眼虎皮冠。\n笑拂两只箭，万人不可干。\n弯弓若转月，白雁落云端。\n双双掉鞭行，游猎向楼兰。\n出门不顾后，报国死何难？天骄五单于，狼戾好凶残。\n牛马散北海，割鲜若虎餐。\n虽居燕支山，不道朔雪寒。\n妇女马上笑，颜如赪玉盘。\n翻飞射野兽，花月醉雕鞍。\n旄头四光芒，争战若蜂攒。\n白刃洒赤血，流沙为之丹。\n名将古是谁，疲兵良可叹。\n何时天狼灭？父子得安闲。"},
{"title": "碛西头送李判官入京", "author": "岑参", "dynasty": "唐代", "content": "一身从远使，万里向安西。\n汉月垂乡泪，胡沙费马蹄。\n寻河愁地尽，过碛觉天低。\n送子军中饮，家书醉里题。"},
{"title": "行行游且猎篇", "author": "李白", "dynasty": "唐代", "content": "边城儿，生年不读一字书，但知游猎夸轻趫。\n胡马秋肥宜白草，骑来蹑影何矜骄。\n金鞭拂雪挥鸣鞘，半酣呼鹰出远郊。\n弓弯满月不虚发，双鸧迸落连飞髇。\n海边观者皆辟易，猛气英风振沙碛。\n儒生不及游侠人，白首下帷复何益！"},
{"title": "南歌子·古戍饥乌集", "author": "纳兰性德", "dynasty": "清代", "content": "古戍饥乌集，荒城野雉飞。\n何年劫火剩残灰，试看英雄碧血，满龙堆。\n玉帐空分垒，金笳已罢吹。\n东风回首尽成非，不道兴亡命也，岂人为。"},
{"title": "武威春暮闻宇文判官西使还已到晋昌", "author": "岑参", "dynasty": "唐代", "content": "岸雨过城头，黄鹂上戍楼。\n塞花飘客泪，边柳挂乡愁。\n白发悲明镜，青春换敝裘。\n君从万里使，闻已到瓜州。"},
{"title": "塞下曲", "author": "高适", "dynasty": "唐代", "content": "结束浮云骏，翩翩出从戎。\n且凭天子怒，复倚将军雄。\n万鼓雷殷地，千旗火生风。\n日轮驻霜戈，月魄悬雕弓。\n青海阵云匝，黑山兵气冲。\n战酣太白高，战罢旄头空。\n万里不惜死，一朝得成功。\n画图麒麟阁，入朝明光宫。\n大笑向文士，一经何足穷。\n古人昧此道，往往成老翁。"},
{"title": "自蓟北归", "author": "高适", "dynasty": "唐代", "content": "驱马蓟门北，北风边马哀。\n苍茫远山口，豁达胡天开。\n五将已深入，前军止半回。\n谁怜不得意，长剑独归来。"},
{"title": "辽西作 / 关西行", "author": "崔颢", "dynasty": "唐代", "content": "燕郊芳岁晚，残雪冻边城。\n四月青草合，辽阳春水生。\n胡人正牧马，汉将日征兵。\n露重宝刀湿，沙虚金鼓鸣。\n寒衣著已尽，春服与谁成。\n寄语洛阳使，为传边塞情。"},
{"title": "从军行七首·其五", "author": "王昌龄", "dynasty": "唐代", "content": "大漠风尘日色昏，红旗半卷出辕门。\n前军夜战洮河北，已报生擒吐谷浑。"},
{"title": "过燕支寄杜位", "author": "岑参", "dynasty": "唐代", "content": "燕支山西酒泉道，北风吹沙卷白草。\n长安遥在日光边，忆君不见令人老。"},
{"title": "从军行", "author": "张玉娘", "dynasty": "宋代", "content": "三十遴骁勇，从军事北荒。\n流星飞玉弹，宝剑落秋霜。\n书角吹杨柳，金山险马当。\n长驱空朔漠，驰捷报明王。"},
{"title": "定西番·紫塞月明千里", "author": "牛峤", "dynasty": "唐代", "content": "紫塞月明千里，金甲冷，戍楼寒。\n梦长安。\n乡思望中天阔，漏残星亦残。\n画角数声呜咽，雪漫漫。"},
{"title": "登邯郸洪波台置酒观发兵", "author": "李白", "dynasty": "唐代", "content": "我把两赤羽，来游燕赵间。\n天狼正可射，感激无时闲。\n观兵洪波台，倚剑望玉关。\n请缨不系越，且向燕然山。\n风引龙虎旗，歌钟昔追攀。\n击筑落高月，投壶破愁颜。\n遥知百战胜，定扫鬼方还。"},
{"title": "和王介甫明妃曲二首 / 明妃曲和王介甫作", "author": "欧阳修", "dynasty": "宋代", "content": "胡人以鞍马为家，射猎为俗。\n泉甘草美无常处，鸟惊兽骇争驰逐。\n谁将汉女嫁胡儿，风沙无情貌如玉。\n身行不遇中国人，马上自作思归曲。\n推手为琵却手琶，胡人共听亦咨嗟。\n玉颜流落死天涯，琵琶却传来汉家。\n汉宫争按新声谱，遗恨已深声更苦。\n纤纤女手生洞房，学得琵琶不下堂。\n不识黄云出塞路，岂知此声能断肠！汉宫有佳人，天子初未识，一朝随汉使，远嫁单于国。\n绝色天下无，一失难再得，虽能杀画工，于事竟何益？耳目所及尚如此，万里安能制夷狄！汉计诚已拙，女色难自夸。\n明妃去时泪，洒向枝上花。\n狂风日暮起，飘泊落谁家。\n红颜胜人多薄命，莫怨东风当自嗟。"},
{"title": "塞下曲二首·其二", "author": "王涯", "dynasty": "唐代", "content": "年少辞家从冠军，金鞍宝剑去邀勋。\n不知马骨伤寒水，惟见龙城起暮云。"},
{"title": "出塞作", "author": "王维", "dynasty": "唐代", "content": "居延城外猎天骄，白草连天野火烧。\n暮云空碛时驱马，秋日平原好射雕。\n护羌校尉朝乘障，破虏将军夜渡辽。\n玉靶角弓珠勒马，汉家将赐霍嫖姚。"},
{"title": "赵将军歌", "author": "岑参", "dynasty": "唐代", "content": "九月天山风似刀，城南猎马缩寒毛。\n将军纵博场场胜，赌得单于貂鼠袍。"},
{"title": "塞上曲二首", "author": "戴叔伦", "dynasty": "唐代", "content": "军门频纳受降书，一剑横行万里馀。\n汉祖谩夸娄敬策，却将公主嫁单于。\n汉家旌帜满阴山，不遣胡儿匹马还。\n愿得此身长报国，何须生入玉门关。"},
{"title": "塞下曲四首·其一", "author": "常建", "dynasty": "唐代", "content": "玉帛朝回望帝乡，乌孙归去不称王。\n天涯静处无征战，兵气销为日月光。"},
{"title": "塞下曲·其一", "author": "李益", "dynasty": "唐代", "content": "蕃州部落能结束，朝暮驰猎黄河曲。\n燕歌未断塞鸿飞，牧马群嘶边草绿。"},
{"title": "从军行二首", "author": "王昌龄", "dynasty": "唐代", "content": "向夕临大荒，朔风轸归虑。\n平沙万里馀，飞鸟宿何处。\n虏骑猎长原，翩翩傍河去。\n边声摇白草，海气生黄雾。\n百战苦风尘，十年履霜露。\n虽投定远笔，未坐将军树。\n早知行路难，悔不理章句。\n秋草马蹄轻，角弓持弦急。\n去为龙城战，正值胡兵袭。\n军气横大荒，战酣日将入。\n长风金鼓动，白露铁衣湿。\n四起愁边声，南庭时伫立。\n断蓬孤自转，寒雁飞相及。\n万里云沙涨，平原冰霰涩。\n惟闻汉使还，独向刀环泣。"},
{"title": "河湟有感", "author": "司空图", "dynasty": "唐代", "content": "一自萧关起战尘，河湟隔断异乡春。\n汉儿尽作胡儿语，却向城头骂汉人。"},
{"title": "菩萨蛮·黄云紫塞三千里", "author": "纳兰性德", "dynasty": "清代", "content": "黄云紫塞三千里，女墙西畔啼乌起。\n落日万山寒，萧萧猎马还。\n笳声听不得，入夜空城黑。\n秋梦不归家，残灯落碎花。"},
{"title": "于中好·别绪如丝梦不成", "author": "纳兰性德", "dynasty": "清代", "content": "别绪如丝梦不成，那堪孤枕梦边城。\n因听紫塞三更雨，却忆红楼半夜灯。\n书郑重，恨分明，天将愁味酿多情。\n起来呵手封题处，偏到鸳鸯两字冰。"},
{"title": "幽州夜饮", "author": "张说", "dynasty": "唐代", "content": "凉风吹夜雨，萧瑟动寒林。\n正有高堂宴，能忘迟暮心？军中宜剑舞，塞上重笳音。\n不作边城将，谁知恩遇深！"},
{"title": "南乡子·何处淬吴钩", "author": "纳兰性德", "dynasty": "清代", "content": "何处淬吴钩？一片城荒枕碧流。\n曾是当年龙战地，飕飕。\n塞草霜风满地秋。\n霸业等闲休。\n跃马横戈总白头。\n莫把韶华轻换了，封侯。\n多少英雄只废丘。"},
{"title": "过碛", "author": "岑参", "dynasty": "唐代", "content": "黄沙碛里客行迷，四望云天直下低。\n为言地尽天还尽，行到安西更向西。"},
{"title": "胡歌", "author": "岑参", "dynasty": "唐代", "content": "黑姓蕃王貂鼠裘，葡萄宫锦醉缠头。\n关西老将能苦战，七十行兵仍未休。"},
{"title": "塞下曲四首", "author": "王昌龄", "dynasty": "唐代", "content": "蝉鸣空桑林，八月萧关道。\n出塞入塞寒，处处黄芦草。\n从来幽并客，皆共沙尘老。\n不学游侠儿，矜夸紫骝好。\n饮马渡秋水，水寒风似刀。\n平沙日未没，黯黯见临洮。\n昔日长城战，咸言意气高。\n黄尘足今古，白骨乱蓬蒿。\n奉诏甘泉宫，总征天下兵。\n朝廷备礼出，郡国豫郊迎。\n纷纷几万人，去者无全生。\n臣愿节宫厩，分以赐边城。\n边头何惨惨，已葬霍将军。\n部曲皆相吊，燕南代北闻。\n功勋多被黜，兵马亦寻分。\n更遣黄龙戍，唯当哭塞云。"},
{"title": "陇头吟", "author": "王维", "dynasty": "唐代", "content": "长安少年游侠客，夜上戍楼看太白。\n陇头明月迥临关，陇上行人夜吹笛。\n关西老将不胜愁，驻马听之双泪流。\n身经大小百余战，麾下偏裨万户侯。\n苏武才为典属国，节旄空尽海西头。"},
{"title": "奉寄韦太守陟", "author": "王维", "dynasty": "唐代", "content": "荒城自萧索，万里山河空。\n天高秋日迥，嘹唳闻归鸿。\n寒塘映衰草，高馆落疏桐。\n临此岁方晏，顾景咏悲翁。\n故人不可见，寂寞平陵东。"},
{"title": "塞上曲", "author": "李白", "dynasty": "唐代", "content": "大汉无中策，匈奴犯渭桥。\n五原秋草绿，胡马一何骄。\n命将征西极，横行阴山侧。\n燕支落汉家，妇女无华色。\n转战渡黄河，休兵乐事多。\n萧条清万里，瀚海寂无波。"},
{"title": "和王七玉门关听吹笛 / 塞上闻笛", "author": "高适", "dynasty": "唐代", "content": "胡人吹笛戍楼间，楼上萧条海月闲。\n借问落梅凡几曲，从风一夜满关山。"},
{"title": "前出塞九首", "author": "杜甫", "dynasty": "唐代", "content": "戚戚去故里，悠悠赴交河。\n公家有程期，亡命婴祸罗。\n君已富土境，开边一何多。\n弃绝父母恩，吞声行负戈。\n出门日已远，不受徒旅欺。\n骨肉恩岂断，男儿死无时。\n走马脱辔头，手中挑青丝。\n捷下万仞冈，俯身试搴旗。\n磨刀呜咽水，水赤刃伤手。\n欲轻肠断声，心绪乱已久。\n丈夫誓许国，愤惋复何有！功名图麒麟，战骨当速朽。\n送徒既有长，远戍亦有身。\n生死向前去，不劳吏怒嗔。\n路逢相识人，附书与六亲。\n哀哉两决绝，不复同苦辛。\n迢迢万里余，领我赴三军。\n军中异苦乐，主将宁尽闻。\n隔河见胡骑，倏忽数百群。\n我始为奴仆，几时树功勋。\n挽弓当挽强，用箭当用长。\n射人先射马，擒贼先擒王。\n杀人亦有限，列国自有疆。\n苟能制侵陵，岂在多杀伤。\n驱马天雨雪，军行入高山。\n径危抱寒石，指落层冰间。\n已去汉月远，何时筑城还。\n浮云暮南征，可望不可攀。\n单于寇我垒，百里风尘昏。\n雄剑四五动，彼军为我奔。\n掳其名王归，系颈授辕门。\n潜身备行列，一胜何足论。\n从军十年余，能无分寸功。\n众人贵苟得，欲语羞雷同。\n中原有斗争，况在狄与戎。\n丈夫四方志，安可辞固穷。"},
{"title": "河湟旧卒", "author": "张乔", "dynasty": "唐代", "content": "少年随将讨河湟，头白时清返故乡。\n十万汉军零落尽，独吹边曲向残阳。"},
{"title": "凉州词三首", "author": "张籍", "dynasty": "唐代", "content": "边城暮雨雁飞低，芦笋初生渐欲齐。\n无数铃声遥过碛，应驮白练到安西。\n古镇城门白碛开，胡兵往往傍沙堆。\n巡边使客行应早，欲问平安无使来。\n凤林关里水东流，白草黄榆六十秋。\n边将皆承主恩泽，无人解道取凉州。"},
{"title": "塞下曲", "author": "李益", "dynasty": "唐代", "content": "伏波惟愿裹尸还，定远何须生入关。\n莫遣只轮归海窟，仍留一箭射天山。"},
{"title": "出塞词", "author": "马戴", "dynasty": "唐代", "content": "金带连环束战袍，马头冲雪度临洮。\n卷旗夜劫单于帐，乱斫胡兵缺宝刀。"},
{"title": "营州歌", "author": "高适", "dynasty": "唐代", "content": "营州少年厌原野，狐裘蒙茸猎城下。\n虏酒千钟不醉人，胡儿十岁能骑马。"},
{"title": "从军行二首·其一", "author": "王昌龄", "dynasty": "唐代", "content": "大将军出战，白日暗榆关。\n三面黄金甲，单于破胆还。"},
{"title": "和张仆射塞下曲六首", "author": "卢纶", "dynasty": "唐代", "content": "鹫翎金仆姑，燕尾绣蝥弧。\n独立扬新令，千营共一呼。\n林暗草惊风，将军夜引弓。\n平明寻白羽，没在石棱中。\n月黑雁飞高，单于夜遁逃。\n欲将轻骑逐，大雪满弓刀。\n野幕敞琼筵，羌戎贺劳旋。\n醉和金甲舞，雷鼓动山川。\n调箭又呼鹰，俱闻出世能。\n奔狐将迸雉，扫尽古丘陵。\n亭亭七叶贵，荡荡一隅清。\n他日题麟阁，唯应独不名。"},
{"title": "陇西行四首", "author": "陈陶", "dynasty": "唐代", "content": "汉主东封报太平，无人金阙议边兵。\n纵饶夺得林胡塞，碛地桑麻种不生。\n誓扫匈奴不顾身，五千貂锦丧胡尘。\n可怜无定河边骨，犹是春闺梦里人。\n陇戍三看塞草青，楼烦新替护羌兵。\n同来死者伤离别，一夜孤魂哭旧营。\n黠虏生擒未有涯，黑山营阵识龙蛇。\n自从贵主和亲后，一半胡风似汉家。"},
{"title": "后出塞五首", "author": "杜甫", "dynasty": "唐代", "content": "男儿生世间，及壮当封侯。\n战伐有功业，焉能守旧丘？召募赴蓟门，军动不可留。\n千金买马鞍，百金装刀头。\n闾里送我行，亲戚拥道周。\n斑白居上列，酒酣进庶羞。\n少年别有赠，含笑看吴钩。\n朝进东门营，暮上河阳桥。\n落日照大旗，马鸣风萧萧。\n平沙列万幕，部伍各见招。\n中天悬明月，令严夜寂寥。\n悲笳数声动，壮士惨不骄。\n借问大将谁？恐是霍嫖姚。\n古人重守边，今人重高勋。\n岂知英雄主，出师亘长云。\n六合已一家，四夷且孤军。\n遂使貔虎士，奋身勇所闻。\n拔剑击大荒，日收胡马群；誓开玄冥北，持以奉吾君！献凯日继踵，两蕃静无虞。\n渔阳豪侠地，击鼓吹笙竽。\n云帆转辽海，粳稻来东吴。\n越罗与楚练，照耀舆台躯。\n主将位益崇，气骄凌上都：边人不敢议，议者死路衢。\n我本良家子，出师亦多门。\n将骄益愁思，身贵不足论。\n跃马二十年，恐辜明主恩。\n坐见幽州骑，长驱河洛昏。\n中夜间道归，故里但空村。\n恶名幸脱免，穷老无儿孙。"},
{"title": "从军北征", "author": "李益", "dynasty": "唐代", "content": "天山雪后海风寒，横笛偏吹行路难。\n碛里征人三十万，一时回首月中看。"},
{"title": "饮马长城窟行", "author": "陈琳", "dynasty": "魏晋", "content": "饮马长城窟，水寒伤马骨。\n往谓长城吏，慎莫稽留太原卒！官作自有程，举筑谐汝声！男儿宁当格斗死，何能怫郁筑长城。\n长城何连连，连连三千里。\n边城多健少，内舍多寡妇。\n作书与内舍，便嫁莫留住。\n善事新姑嫜，时时念我故夫子！报书往边地，君今出语一何鄙？身在祸难中，何为稽留他家子？生男慎莫举，生女哺用脯。\n君独不见长城下，死人骸骨相撑拄。\n结发行事君，慊慊心意关。\n明知边地苦，贱妾何能久自全？"},
{"title": "凉州词", "author": "孟浩然", "dynasty": "唐代", "content": "浑成紫檀金屑文，作得琵琶声入云。\n胡地迢迢三万里，那堪马上送明君。\n异方之乐令人悲，羌笛胡笳不用吹。\n坐看今夜关山月，思杀边城游侠儿。"},
{"title": "采桑子·九日", "author": "纳兰性德", "dynasty": "清代", "content": "深秋绝塞谁相忆，木叶萧萧。\n乡路迢迢。\n六曲屏山和梦遥。\n佳时倍惜风光别，不为登高。\n只觉魂销。\n南雁归时更寂寥。"},
{"title": "从军行", "author": "陈羽", "dynasty": "唐代", "content": "海畔风吹冻泥裂，枯桐叶落枝梢折。\n横笛闻声不见人，红旗直上天山雪。"},
{"title": "潼关吏", "author": "杜甫", "dynasty": "唐代", "content": "士卒何草草，筑城潼关道。\n大城铁不如，小城万丈余。\n借问潼关吏：修关还备胡？要我下马行，为我指山隅：连云列战格，飞鸟不能逾。\n胡来但自守，岂复忧西都。\n丈人视要处，窄狭容单车。\n艰难奋长戟，万古用一夫。\n哀哉桃林战，百万化为鱼。\n请嘱防关将，慎勿学哥舒！"},
{"title": "出塞", "author": "徐锡麟", "dynasty": "清代", "content": "军歌应唱大刀环，誓灭胡奴出玉关。\n只解沙场为国死，何须马革裹尸还。"},
{"title": "己亥岁二首·僖宗广明元年", "author": "曹松", "dynasty": "唐代", "content": "泽国江山入战图，生民何计乐樵苏。\n凭君莫话封侯事，一将功成万骨枯。\n传闻一战百神愁，两岸强兵过未休。\n谁道沧江总无事，近来长共血争流。"},
{"title": "塞上听吹笛", "author": "高适", "dynasty": "唐代", "content": "雪净胡天牧马还，月明羌笛戍楼间。\n借问梅花何处落，风吹一夜满关山。"},
{"title": "从军行", "author": "卢思道", "dynasty": "南北朝", "content": "朔方烽火照甘泉，长安飞将出祁连。\n犀渠玉剑良家子，白马金羁侠少年。\n平明偃月屯右地，薄暮鱼丽逐左贤。\n谷中石虎经衔箭，山上金人曾祭天。\n天涯一去无穷已，蓟门迢递三千里。\n朝见马岭黄沙合，夕望龙城阵云起。\n庭中奇树已堪攀，塞外征人殊未还。\n白雪初下天山外，浮云直向五原间。\n关山万里不可越，谁能坐对芳菲月。\n流水本自断人肠，坚冰旧来伤马骨。\n边庭节物与华异，冬霰秋霜春不歇。\n长风萧萧渡水来，归雁连连映天没。\n从军行，军行万里出龙庭，单于渭桥今已拜，将军何处觅功名。"},
{"title": "从军行七首", "author": "王昌龄", "dynasty": "唐代", "content": "烽火城西百尺楼，黄昏独上海风秋。\n更吹羌笛关山月，无那金闺万里愁。\n琵琶起舞换新声，总是关山旧别情。\n撩乱边愁听不尽，高高秋月照长城。\n关城榆叶早疏黄，日暮云沙古战场。\n表请回军掩尘骨，莫教兵士哭龙荒。\n青海长云暗雪山，孤城遥望玉门关。\n黄沙百战穿金甲，不破楼兰终不还。\n大漠风尘日色昏，红旗半卷出辕门。\n前军夜战洮河北，已报生擒吐谷浑。\n胡瓶落膊紫薄汗，碎叶城西秋月团。\n明敕星驰封宝剑，辞君一夜取楼兰。\n玉门山嶂几千重，山北山南总是烽。\n人依远戍须看火，马踏深山不见踪。"},
{"title": "碛中作", "author": "岑参", "dynasty": "唐代", "content": "走马西来欲到天，辞家见月两回圆。\n今夜不知何处宿，平沙万里绝人烟。"},
{"title": "塞下曲六首·其一", "author": "李白", "dynasty": "唐代", "content": "五月天山雪，无花只有寒。\n笛中闻折柳，春色未曾看。\n晓战随金鼓，宵眠抱玉鞍。\n愿将腰下剑，直为斩楼兰。"},
{"title": "陇西行", "author": "王维", "dynasty": "唐代", "content": "十里一走马，五里一扬鞭。\n都护军书至，匈奴围酒泉。\n关山正飞雪，烽火断无烟。"},
{"title": "从军行", "author": "杨炯", "dynasty": "唐代", "content": "烽火照西京，心中自不平。\n牙璋辞凤阙，铁骑绕龙城。\n雪暗凋旗画，风多杂鼓声。\n宁为百夫长，胜作一书生。"},
{"title": "塞上曲二首·其二", "author": "戴叔伦", "dynasty": "唐代", "content": "汉家旌帜满阴山，不遣胡儿匹马还。\n愿得此身长报国，何须生入玉门关。"},
{"title": "出塞二首", "author": "王昌龄", "dynasty": "唐代", "content": "秦时明月汉时关，万里长征人未还。\n但使龙城飞将在，不教胡马度阴山。\n骝马新跨白玉鞍，战罢沙场月色寒。\n城头铁鼓声犹震，匣里金刀血未干。"},
{"title": "劝农·其六", "author": "陶渊明", "dynasty": "魏晋", "content": "孔耽道德，樊须是鄙。\n董乐琴书，田园不履。\n若能超然，投迹高轨。\n敢不敛衽，敬赞德美。"},
{"title": "凉州词二首·其二", "author": "王翰", "dynasty": "唐代", "content": "秦中花鸟已应阑，塞外风沙犹自寒。\n夜听胡笳折杨柳，教人意气忆长安。"},
{"title": "沉醉东风·恰离了绿水青山那搭", "author": "卢挚", "dynasty": "元代", "content": "恰离了绿水青山那答，早来到竹篱茅舍人家。\n野花路畔开，村酒槽头榨。\n直吃的欠欠答答。\n醉了山童不劝咱，白发上黄花乱插。"},
{"title": "塞下曲", "author": "许浑", "dynasty": "唐代", "content": "夜战桑乾北，秦兵半不归。\n朝来有乡信，犹自寄寒衣。"},
{"title": "蝶恋花·出塞", "author": "纳兰性德", "dynasty": "清代", "content": "今古河山无定据。\n画角声中，牧马频来去。\n满目荒凉谁可语？西风吹老丹枫树。\n从前幽怨应无数。\n铁马金戈，青冢黄昏路。\n一往情深深几许？深山夕照深秋雨。"},
{"title": "西村", "author": "陆游", "dynasty": "宋代", "content": "乱山深处小桃源，往岁求浆忆叩门。\n高柳簇桥初转马，数家临水自成村。\n茂林风送幽禽语，坏壁苔侵醉墨痕。\n一首清诗记今夕，细云新月耿黄昏。"},
{"title": "畲田词五首·其四", "author": "王禹偁", "dynasty": "宋代", "content": "北山种了种南山，相助力耕岂有偏。\n愿得人间皆似我，也应四海少荒田。"},
{"title": "夜到渔家", "author": "张籍", "dynasty": "唐代", "content": "渔家在江口，潮水入柴扉。\n行客欲投宿，主人犹未归。\n竹深村路远，月出钓船稀。\n遥见寻沙岸，春风动草衣。"},
{"title": "沉醉东风·闲居", "author": "卢挚", "dynasty": "元代", "content": "雨过分畦种瓜，旱时引水浇麻。\n共几个田舍翁，说几句庄家话。\n瓦盆边浊酒生涯。\n醉里乾坤大，任他高柳清风睡煞。"},
{"title": "二月二日出郊", "author": "王庭珪", "dynasty": "宋代", "content": "日头欲出未出时，雾失江城雨脚微。\n天忽作晴山卷幔，云犹含态石披衣。\n烟村南北黄鹂语，麦垅高低紫燕飞。\n谁似田家知此乐，呼儿吹笛跨牛归？"},
{"title": "敕借岐王九成宫避暑应教", "author": "王维", "dynasty": "唐代", "content": "帝子远辞丹凤阙，天书遥借翠微宫。\n隔窗云雾生衣上，卷幔山泉入镜中。\n林下水声喧语笑，岩间树色隐房栊。\n仙家未必能胜此，何事吹笙向碧空。"},
{"title": "赠裴十迪", "author": "王维", "dynasty": "唐代", "content": "风景日夕佳，与君赋新诗。\n澹然望远空，如意方支颐。\n春风动百草，兰蕙生我篱。\n暧暧日暖闺，田家来致词。\n欣欣春还皋，淡淡水生陂。\n桃李虽未开，荑萼满芳枝。\n请君理还策，敢告将农时。"},
{"title": "陆浑山庄", "author": "宋之问", "dynasty": "唐代", "content": "归来物外情，负杖阅岩耕。\n源水看花入，幽林采药行。\n野人相问姓，山鸟自呼名。\n去去独吾乐，无然愧此生。"},
{"title": "春晚书山家·其二", "author": "贯休", "dynasty": "唐代", "content": "水香塘黑蒲森森，鸳鸯鸂鶒如家禽。\n前村后垄桑柘深，东邻西舍无相侵。\n蚕娘洗茧前溪渌，牧童吹笛和衣浴。\n山翁留我宿又宿，笑指西坡瓜豆熟。"},
{"title": "鹧鸪天·黄沙道中", "author": "辛弃疾", "dynasty": "宋代", "content": "句里春风正剪裁。\n溪山一片画图开。\n轻鸥自趁虚船去，荒犬还迎野妇回。\n松共竹，翠成堆。\n要擎残雪斗疏梅。\n乱鸦毕竟无才思，时把琼瑶蹴下来。"},
{"title": "辛丑岁七月赴假还江陵夜行涂口", "author": "陶渊明", "dynasty": "魏晋", "content": "闲居三十载，遂与尘事冥。\n诗书敦宿好，林园无世情。\n如何舍此去，遥遥至南荆！叩枻新秋月，临流别友生。\n凉风起将夕，夜景湛虚明。\n昭昭天宇阔，皛皛川上平。\n怀役不遑寐，中宵尚孤征。\n商歌非吾事，依依在耦耕。\n投冠旋旧墟，不为好爵萦。\n养真衡茅下，庶以善自名。"},
{"title": "庚子岁五月中从都还阻风于规林·其二", "author": "陶渊明", "dynasty": "魏晋", "content": "自古叹行役，我今始知之。\n山川一何旷，巽坎难与期。\n崩浪聒天响，长风无息时。\n久游恋所生，如何淹在兹。\n静念园林好，人间良可辞。\n当年讵有几？纵心复何疑！"},
{"title": "文氏外孙入村收麦", "author": "苏辙", "dynasty": "宋代", "content": "欲收新麦继陈谷，赖有诸孙替老人。\n三夜阴霪败场圃，一竿晴日舞比邻。\n急炊大饼偿饥乏，多博村酤劳苦辛。\n闭廪归来真了事，赋诗怜汝足精神。"},
{"title": "山坡羊·江山如画", "author": "陈草庵", "dynasty": "元代", "content": "江山如画，茅檐低厦，妇蚕缫婢织红奴耕稼。\n务桑麻，捕鱼虾。\n渔樵见了无别话，三国鼎分牛继马。\n兴，休羡他。\n亡，休羡他。"},
{"title": "过百家渡四绝句", "author": "杨万里", "dynasty": "宋代", "content": "出得城来事事幽，涉湘半济值渔舟。\n也知渔父趁鱼急，翻著春衫不裹头。\n园花落尽路花开，白白红红各自媒。\n莫道早行奇绝处，四方八面野香来。\n柳子祠前春已残，新晴特地著春寒。\n疏篱不与花为护，只为蜘蛛作网竿。\n一晴一雨路乾湿，半淡半浓山迭重。\n远草坪中见牛背，新秧疏处有人踪。"},
{"title": "即事", "author": "王安石", "dynasty": "宋代", "content": "径暖草如积，山晴花更繁。\n纵横一川水，高下数家村。\n静憩鸡鸣午，荒寻犬吠昏。\n归来向人说，疑是武陵源。"},
{"title": "夏日李公见访", "author": "杜甫", "dynasty": "唐代", "content": "远林暑气薄，公子过我游。\n贫居类村坞，僻近城南楼。\n旁舍颇淳朴，所须亦易求。\n隔屋唤西家，借问有酒否？墙头过浊醪，展席俯长流。\n清风左右至，客意已惊秋。\n巢多众鸟喧，叶密鸣蝉稠。\n苦遭此物聒，孰谓吾庐幽？水花晚色净，庶足充淹留。\n预恐樽中尽，更起为君谋。"},
{"title": "双调·沉醉东风·归田", "author": "汪元亨", "dynasty": "元代", "content": "远城市人稠物穰，近村居水色山光。\n熏陶成野叟情，铲削去时官样，演习会牧歌樵唱。\n老瓦盆边醉几场，不撞入天罗地网。\n达时务呼为俊杰，弃功名岂是痴呆？脚不登王粲楼，手莫弹冯讙铗，赋归来竹篱茅舍。\n古今陶潜是一绝，为五斗腰肢倦折。"},
{"title": "十二月八日步至西村", "author": "陆游", "dynasty": "宋代", "content": "腊月风和意已春，时因散策过吾邻。\n草烟漠漠柴门里，牛迹重重野水滨。\n多病所须唯药物，差科未动是闲人。\n今朝佛粥更相馈，更觉江村节物新。"},
{"title": "四月二十三日晚同太冲表之公实野步", "author": "洪炎", "dynasty": "宋代", "content": "四山矗矗野田田，近是人烟远是邨。\n鸟外疏钟灵隐寺，花边流水武陵源。\n有逢即画原非笔，所见皆诗本不言。\n看插秧栽欲忘返，杖藜徙倚至黄昏。"},
{"title": "即事", "author": "王士祯", "dynasty": "清代", "content": "十里田田荷芰风，渔舠如叶出花中。\n鹅儿湖北烟初暝，背指明霞几缕红。"},
{"title": "晚晴", "author": "杜甫", "dynasty": "唐代", "content": "村晚惊风度，庭幽过雨沾。\n夕阳薰细草，江色映疏帘。\n书乱谁能帙，怀干可自添。\n时闻有馀论，未怪老夫潜。"},
{"title": "鹦鹉曲·山亭逸兴", "author": "冯子振", "dynasty": "元代", "content": "嵯峨峰顶移家住，是个不唧溜樵父。\n烂柯时树老无花，叶叶枝枝风雨。\n故人曾唤我归来，却道不如休去。\n指门前万叠云山，是不费青蚨买处。"},
{"title": "涧南园即事贻皎上人", "author": "孟浩然", "dynasty": "唐代", "content": "弊庐在郭外，素产唯田园。\n左右林野旷，不闻朝市喧。\n钓竿垂北涧，樵唱入南轩。\n书取幽栖事，将寻静者论。"},
{"title": "信南山", "author": "佚名", "dynasty": "先秦", "content": "信彼南山，维禹甸之。\n畇畇原隰，曾孙田之。\n我疆我理，南东其亩。\n上天同云。\n雨雪雰雰，益之以霡霂。\n既优既渥，既沾既足。\n生我百谷。\n疆埸翼翼，黍稷彧彧。\n曾孙之穑，以为酒食。\n畀我尸宾，寿考万年。\n中田有庐，疆埸有瓜。\n是剥是菹，献之皇祖。\n曾孙寿考，受天之祜。\n祭以清酒，从以骍牡，享于祖考。\n执其鸾刀，以启其毛，取其血膋。\n是烝是享，苾苾芬芬。\n祀事孔明，先祖是皇。\n报以介福。\n万寿无疆。"},
{"title": "山馆", "author": "余靖", "dynasty": "宋代", "content": "野馆萧条晚，凭轩对竹扉。\n树藏秋色老，禽带夕阳归。\n远岫穿云翠，畬田得雨肥。\n渊明谁送酒，残菊绕墙飞。"},
{"title": "郊园即事", "author": "王勃", "dynasty": "唐代", "content": "烟霞春旦赏，松竹故年心。\n断山疑画障，悬溜泻鸣琴。\n草遍南亭合，花开北院深。\n闲居饶酒赋，随兴欲抽簪。"},
{"title": "寄宿田家", "author": "高适", "dynasty": "唐代", "content": "田家老翁住东陂，说道平生隐在兹。\n鬓白未曾记日月，山青每到识春时。\n门前种柳深成巷，野谷流泉添入池。\n牛壮日耕十亩地，人闲常扫一茅茨。\n客来满酌清尊酒，感兴平吟才子诗。\n岩际窟中藏鼹鼠，潭边竹里隐鸬鹚。\n村墟日落行人少，醉后无心怯路歧。\n今夜只应还寄宿，明朝拂曙与君辞。"},
{"title": "殿前欢·畅幽哉", "author": "贯云石", "dynasty": "元代", "content": "畅幽哉，春风无处不楼台。\n一时怀抱俱无奈，总对天开。\n就渊明归去来，怕鹤怨山禽怪，问甚功名在？酸斋是我，我是酸斋。"},
{"title": "田园乐七首·其七", "author": "王维", "dynasty": "唐代", "content": "酌酒会临泉水，抱琴好倚长松。\n南园露葵朝折，东谷黄粱夜舂。"},
{"title": "临江仙·风水洞作", "author": "苏轼", "dynasty": "宋代", "content": "四大从来都遍满，此间风水何疑。\n故应为我发新诗。\n幽花香涧谷，寒藻舞沦漪。\n借与玉川生两腋，天仙未必相思。\n还凭流水送人归。\n层巅余落日，草露已沾衣。"},
{"title": "哨遍·为米折腰", "author": "苏轼", "dynasty": "宋代", "content": "陶渊明赋《归去来》，有其词而无其声。\n余治东坡，筑雪堂于上。\n人俱笑其陋，独鄱阳董毅夫过而悦之，有卜邻之意。\n乃取《归去来》词，稍加檃括，使就声律，以遗毅夫。\n使家童歌之，时相从于东坡，释耒而和之，扣牛角而为之节，不亦乐乎？为米折腰，因酒弃家，口体交相累。\n归去来，谁不遣君归。\n觉从前皆非今是。\n露未晞。\n征夫指予归路，门前笑语喧童稚。\n嗟旧菊都荒，新松暗老，吾年今已如此。\n但小窗容膝闭柴扉。\n策杖看孤云暮鸿飞。\n云出无心，鸟倦知还，本非有意。\n噫！归去来兮。\n我今忘我兼忘世。\n亲戚无浪语，琴书中有真味。\n步翠麓崎岖，泛溪窈窕，涓涓暗谷流春水。\n观草木欣荣，幽人自感，吾生行且休矣。\n念寓形宇内复几时。\n不自觉皇皇欲何之？委吾心、去留谁计。\n神仙知在何处？富贵非吾志。\n但知临水登山啸咏，自引壶觞自醉。\n此生天命更何疑。\n且乘流、遇坎还止。"},
{"title": "田园乐七首·其二", "author": "王维", "dynasty": "唐代", "content": "再见封侯万户，立谈赐璧一双。\n讵胜耦耕南亩，何如高卧东窗。"},
{"title": "商山麻涧", "author": "杜牧", "dynasty": "唐代", "content": "云光岚彩四面合，柔柔垂柳十余家。\n雉飞鹿过芳草远，牛巷鸡埘春日斜。\n秀眉老父对樽酒，茜袖女儿簪野花。\n征车自念尘土计，惆怅溪边书细沙。"},
{"title": "赠闾丘处士", "author": "李白", "dynasty": "唐代", "content": "贤人有素业，乃在沙塘陂。\n竹影扫秋月，荷衣落古池。\n闲读山海经，散帙卧遥帷。\n且耽田家乐，遂旷林中期。\n野酌劝芳酒，园蔬烹露葵。\n如能树桃李，为我结茅茨。"},
{"title": "晚春田园杂兴", "author": "范成大", "dynasty": "宋代", "content": "紫青莼菜卷荷香，玉雪芹芽拔薤长。\n自撷溪毛充晚供，短篷风雨宿横塘。\n湖莲旧荡藕新翻，小小荷钱没涨痕。\n斟酌梅天风浪紧，更从外水种芦根。\n胡蝶双双入菜花，日长无客到田家。\n鸡飞过篱犬吠窦，知有行商来买茶。\n湔裙水满绿苹洲，上巳微寒懒出游。\n薄暮蛙声连晓闹，今年田稻十分秋。\n新绿园林晓气凉，晨炊蚤出看移秧。\n百花飘尽桑麻小，来路风来阿魏香。\n三旬蚕忌闭门中，邻曲都无步往踪。\n犹是晓晴风露下，采桑时节暂相逢。\n污莱一棱水周围，岁岁蜗庐没半扉。\n不看茭青难护岸，小舟撑取葑田归。\n茅针香软渐包茸，蓬櫑甘酸半染红。\n采采归来儿女笑，杖头高挂小筠笼。\n海雨江风浪作堆，时新鱼菜逐春回。\n荻芽抽笋河魨上，楝子开花石首来。\n谷雨如丝复似尘，煮瓶浮蜡正尝新。\n牡丹破萼樱桃熟，未许飞花减却春。\n雨后山家起较迟，天窗晓色半熹微。\n老翁欹枕听莺啭，童子开门放燕飞。\n乌鸟投林过客稀，前山烟暝到柴扉。\n小童一棹舟如叶，独自编阑鸭阵归。"},
{"title": "春晚书山家", "author": "贯休", "dynasty": "唐代", "content": "柴门寂寂黍饭馨，山家烟火春雨晴。\n庭花蒙蒙水泠泠，小儿啼索树上莺。"},
{"title": "野步", "author": "周密", "dynasty": "宋代", "content": "麦陇风来翠浪斜，草根肥水噪新蛙。\n羡他无事双蝴蝶，烂醉东风野草花。"},
{"title": "拨不断·菊花开", "author": "马致远", "dynasty": "元代", "content": "菊花开，正归来。\n伴虎溪僧、鹤林友、龙山客，似杜工部、陶渊明、李太白，在洞庭柑、东阳酒、西湖蟹。\n哎，楚三闾休怪！"},
{"title": "田舍", "author": "杜甫", "dynasty": "唐代", "content": "田舍清江曲，柴门古道旁。\n草深迷市井，地僻懒衣裳。\n榉柳枝枝弱，枇杷树树香。\n鸬鹚西日照，晒翅满鱼梁。"},
{"title": "题元丹丘山居", "author": "李白", "dynasty": "唐代", "content": "故人栖东山，自爱丘壑美。\n青春卧空林，白日犹不起。\n松风清襟袖，石潭洗心耳。\n羡君无纷喧，高枕碧霞里。"},
{"title": "田园乐七首·其三", "author": "王维", "dynasty": "唐代", "content": "采菱渡头风急，策杖林西日斜。\n杏树坛边渔父，桃花源里人家。"},
{"title": "鹧鸪天·戏题村舍", "author": "辛弃疾", "dynasty": "宋代", "content": "鸡鸭成群晚不收，桑麻长过屋山头。\n有何不可吾方羡，要底都无饱便休。\n新柳树，旧沙洲，去年溪打那边流。\n自言此地生儿女，不嫁余家即聘周。"},
{"title": "庚戌岁九月中于西田获早稻", "author": "陶渊明", "dynasty": "魏晋", "content": "人生归有道，衣食固其端。\n孰是都不营，而以求自安？开春理常业，岁功聊可观。\n晨出肆微勤，日入负禾还。\n山中饶霜露，风气亦先寒。\n田家岂不苦？弗获辞此难。\n四体诚乃疲，庶无异患干。\n盥濯息檐下，斗酒散襟颜。\n遥遥沮溺心，千载乃相关。\n但愿长如此，躬耕非所叹。"},
{"title": "夜归", "author": "周密", "dynasty": "宋代", "content": "夜深归客依筇行，冷燐依萤聚土塍。\n村店月昏泥径滑，竹窗斜漏补衣灯。"},
{"title": "道间即事", "author": "黄公度", "dynasty": "宋代", "content": "花枝已尽莺将老，桑叶渐稀蚕欲眠。\n半湿半晴梅雨道，乍寒乍暖麦秋天。\n村垆沽酒谁能择，邮壁题诗尽偶然。\n方寸怡怡无一事，粗裘粝食地行仙。"},
{"title": "四时田园杂兴·其四十四", "author": "范成大", "dynasty": "宋代", "content": "新筑场泥镜面平，家家打稻趁霜晴。\n笑歌声里轻雷动，一夜连枷响到明。"},
{"title": "沁园春·再到期思卜筑", "author": "辛弃疾", "dynasty": "宋代", "content": "一水西来，千丈晴虹，十里翠屏。\n喜草堂经岁，重来杜老，斜川好景，不负渊明。\n老鹤高飞，一枝投宿，长笑蜗牛戴屋行。\n平章了，待十分佳处，著个茅亭。\n青山意气峥嵘。\n似为我归来妩媚生。\n解频教花鸟，前歌後舞，更催云水，暮送朝迎。\n酒圣诗豪，可能无势，我乃而今驾驭卿。\n清溪上，被山灵却笑，白发归耕。"},
{"title": "山行", "author": "项斯", "dynasty": "唐代", "content": "青枥林深亦有人，一渠流水数家分。\n山当日午回峰影，草带泥痕过鹿群。\n蒸茗气从茅舍出，缲丝声隔竹篱闻。\n行逢卖药归来客，不惜相随入岛云。"},
{"title": "村行", "author": "杜牧", "dynasty": "唐代", "content": "春半南阳西，柔桑过村坞。\n娉娉垂柳风，点点回塘雨。\n蓑唱牧牛儿，篱窥茜裙女。\n半湿解征衫，主人馈鸡黍。"},
{"title": "田园作", "author": "孟浩然", "dynasty": "唐代", "content": "弊庐隔尘喧，惟先养恬素。\n卜邻近三径，植果盈千树。\n粤余任推迁，三十犹未遇。\n书剑时将晚，丘园日已暮。\n晨兴自多怀，昼坐常寡悟。\n冲天羡鸿鹄，争食羞鸡鹜。\n望断金马门，劳歌采樵路。\n乡曲无知己，朝端乏亲故。\n谁能为扬雄，一荐甘泉赋。"},
{"title": "田园乐七首·其一", "author": "王维", "dynasty": "唐代", "content": "厌见千门万户，经过北里南邻。\n官府鸣珂有底，崆峒散发何人。"},
{"title": "游东田", "author": "谢朓", "dynasty": "南北朝", "content": "戚戚苦无悰，携手共行乐。\n寻云陟累榭，随山望菌阁。\n远树暧阡阡，生烟纷漠漠。\n鱼戏新荷动，鸟散余花落。\n不对芳春酒，还望青山郭。"},
{"title": "春庄", "author": "王勃", "dynasty": "唐代", "content": "山中兰叶径，城外李桃园。\n岂知人事静，不觉鸟声喧。"},
{"title": "归园田居·其六", "author": "陶渊明", "dynasty": "魏晋", "content": "种苗在东皋，苗生满阡陌。\n虽有荷锄倦，浊酒聊自适。\n日暮巾柴车，路暗光已夕。\n归人望烟火，稚子候檐隙。\n问君亦何为，百年会有役。\n但愿桑麻成，蚕月得纺绩。\n素心正如此，开径望三益。"},
{"title": "江神子·博山道中书王氏壁", "author": "辛弃疾", "dynasty": "宋代", "content": "一川松竹任横斜，有人家，被云遮。\n雪后疏梅，时见两三花。\n比着桃源溪上路，风景好，不争多。\n旗亭有酒径须赊，晚寒些，怎禁他。\n醉里匆匆，归骑自随车。\n白发苍颜吾老矣，只此地，是生涯。"},
{"title": "辋川别业", "author": "王维", "dynasty": "唐代", "content": "不到东山向一年，归来才及种春田。\n雨中草色绿堪染，水上桃花红欲然。\n优娄比丘经论学，伛偻丈人乡里贤。\n披衣倒屣且相见，相欢语笑衡门前。"},
{"title": "送友游吴越", "author": "杜荀鹤", "dynasty": "唐代", "content": "去越从吴过，吴疆与越连。\n有园多种橘，无水不生莲。\n夜市桥边火，春风寺外船。\n此中偏重客，君去必经年。"},
{"title": "横溪堂春晓", "author": "虞似良", "dynasty": "宋代", "content": "一把青秧趁手青，轻烟漠漠雨冥冥。\n东风染尽三千顷，白鹭飞来无处停。"},
{"title": "浣溪沙·软草平莎过雨新", "author": "苏轼", "dynasty": "宋代", "content": "徐州石潭谢雨，道上作五首。\n潭在城东二十里，常与泗水增减清浊相应。\n软草平莎过雨新，轻沙走马路无尘。\n何时收拾耦耕身？日暖桑麻光似泼，风来蒿艾气如薰。\n使君元是此中人。"},
{"title": "秋夜喜遇王处士", "author": "王绩", "dynasty": "唐代", "content": "北场芸藿罢，东皋刈黍归。\n相逢秋月满，更值夜萤飞。"},
{"title": "移居·其二", "author": "陶渊明", "dynasty": "魏晋", "content": "春秋多佳日，登高赋新诗。\n过门更相呼，有酒斟酌之。\n农务各自归，闲暇辄相思。\n相思则披衣，言笑无厌时。\n此理将不胜？无为忽去兹。\n衣食当须纪，力耕不吾欺。"},
{"title": "过山农家", "author": "顾况", "dynasty": "唐代", "content": "板桥人渡泉声，茅檐日午鸡鸣。\n莫嗔焙茶烟暗，却喜晒谷天晴。"},
{"title": "观田家", "author": "韦应物", "dynasty": "唐代", "content": "微雨众卉新，一雷惊蛰始。\n田家几日闲，耕种从此起。\n丁壮俱在野，场圃亦就理。\n归来景常晏，饮犊西涧水。\n饥劬不自苦，膏泽且为喜。\n仓禀无宿储，徭役犹未已。\n方惭不耕者，禄食出闾里。"},
{"title": "稻田", "author": "韦庄", "dynasty": "唐代", "content": "绿波春浪满前陂，极目连云䎬稏肥。\n更被鹭鹚千点雪，破烟来入画屏飞。"},
{"title": "答陆澧", "author": "张九龄", "dynasty": "唐代", "content": "松叶堪为酒，春来酿几多。\n不辞山路远，踏雪也相过。"},
{"title": "归田赋", "author": "张衡", "dynasty": "两汉", "content": "游都邑以永久，无明略以佐时。\n徒临川以羡鱼，俟河清乎未期。\n感蔡子之慷慨，从唐生以决疑。\n谅天道之微昧，追渔父以同嬉。\n超埃尘以遐逝，与世事乎长辞。\n　　于是仲春令月，时和气清；原隰郁茂，百草滋荣。\n王雎鼓翼，鸧鹒哀鸣；交颈颉颃，关关嘤嘤。\n于焉逍遥，聊以娱情。\n　　尔乃龙吟方泽，虎啸山丘。\n仰飞纤缴，俯钓长流。\n触矢而毙，贪饵吞钩。\n落云间之逸禽，悬渊沉之魦鰡。\n　　于时曜灵俄景，继以望舒。\n极般游之至乐，虽日夕而忘劬。\n感老氏之遗诫，将回驾乎蓬庐。\n弹五弦之妙指，咏周、孔之图书。\n挥翰墨以奋藻，陈三皇之轨模。\n苟纵心于物外，安知荣辱之所如。"},
{"title": "浣溪沙·渔父", "author": "苏轼", "dynasty": "宋代", "content": "西塞山边白鹭飞，散花洲外片帆微。\n桃花流水鳜鱼肥。\n自庇一身青箬笠，相随到处绿蓑衣。\n斜风细雨不须归。"},
{"title": "新晴野望", "author": "王维", "dynasty": "唐代", "content": "新晴原野旷，极目无氛垢。\n郭门临渡头，村树连溪口。\n白水明田外，碧峰出山后。\n农月无闲人，倾家事南亩。"},
{"title": "南园十三首", "author": "李贺", "dynasty": "唐代", "content": "花枝草蔓眼中开，小白长红越女腮。\n可怜日暮嫣香落，嫁与春风不用媒。\n宫北田塍晓气酣，黄桑饮露窣宫帘。\n长腰健妇偷攀折，将喂吴王八茧蚕。\n竹里缲丝挑网车，青蝉独噪日光斜。\n桃胶迎夏香琥珀，自课越佣能种瓜。\n三十未有二十余，白日长饥小甲蔬。\n桥头长老相哀念，因遗戎韬一卷书。\n男儿何不带吴钩，收取关山五十州。\n请君暂上凌烟阁，若个书生万户侯？寻章摘句老雕虫，晓月当帘挂玉弓。\n不见年年辽海上，文章何处哭秋风？长卿牢落悲空舍，曼倩诙谐取自容。\n见买若耶溪水剑，明朝归去事猿公。\n春水初生乳燕飞，黄蜂小尾扑花归。\n窗含远色通书幌，鱼拥香钩近石矶。\n泉沙软卧鸳鸯暖，曲岸回篙舴艋迟。\n泻酒木栏椒叶盖，病容扶起种菱丝。\n边让今朝忆蔡邕，无心裁曲卧春风。\n舍南有竹堪书字，老去溪头作钓翁。\n长峦谷口倚嵇家，白昼千峰老翠华。\n自履藤鞋收石蜜，手牵苔絮长莼花。\n松溪黑水新龙卵，桂洞生硝旧马牙。\n谁遣虞卿裁道帔，轻绡一匹染朝霞。\n小树开朝径，长茸湿夜烟。\n柳花惊雪浦，麦雨涨溪田。\n古刹疏钟度，遥岚破月悬。\n沙头敲石火，烧竹照渔船。"},
{"title": "归园田居·其五", "author": "陶渊明", "dynasty": "魏晋", "content": "怅恨独策还，崎岖历榛曲。\n山涧清且浅，可以濯吾足。\n漉我新熟酒，只鸡招近局。\n日入室中暗，荆薪代明烛。\n欢来苦夕短，已复至天旭。"},
{"title": "移居二首", "author": "陶渊明", "dynasty": "魏晋", "content": "昔欲居南村，非为卜其宅。\n闻多素心人，乐与数晨夕。\n怀此颇有年，今日从兹役。\n敝庐何必广，取足蔽床席。\n邻曲时时来，抗言谈在昔。\n奇文共欣赏，疑义相与析。\n春秋多佳日，登高赋新诗。\n过门更相呼，有酒斟酌之。\n农务各自归，闲暇辄相思。\n相思则披衣，言笑无厌时。\n此理将不胜？无为忽去兹。\n衣食当须纪，力耕不吾欺。"},
{"title": "田园乐七首·其六 / 闲居", "author": "王维", "dynasty": "唐代", "content": "桃红复含宿雨，柳绿更带朝烟。\n花落家童未扫，莺啼山客犹眠。"},
{"title": "归园田居·其二", "author": "陶渊明", "dynasty": "魏晋", "content": "野外罕人事，穷巷寡轮鞅。\n白日掩荆扉，虚室绝尘想。\n时复墟曲中，披草共来往。\n相见无杂言，但道桑麻长。\n桑麻日已长，我土日已广。\n常恐霜霰至，零落同草莽。"},
{"title": "田园乐七首·其四", "author": "王维", "dynasty": "唐代", "content": "萋萋春草秋绿，落落长松夏寒。\n牛羊自归村巷，童稚不识衣冠。"},
{"title": "采莲词", "author": "张潮", "dynasty": "唐代", "content": "朝出沙头日正红，晚来云起半江中。\n赖逢邻女曾相识，并著莲舟不畏风。"},
{"title": "田园乐七首·其五", "author": "王维", "dynasty": "唐代", "content": "山下孤烟远村，天边独树高原。\n一瓢颜回陋巷，五柳先生对门。"},
{"title": "马诗二十三首·其二十三", "author": "李贺", "dynasty": "唐代", "content": "武帝爱神仙，烧金得紫烟。\n厩中皆肉马，不解上青天。"},
{"title": "东坡", "author": "苏轼", "dynasty": "宋代", "content": "雨洗东坡月色清，市人行尽野人行。\n莫嫌荦确坡头路，自爱铿然曳杖声。"},
{"title": "马诗二十三首·其三", "author": "李贺", "dynasty": "唐代", "content": "忽忆周天子，驱车上玉山。\n鸣驺辞凤苑，赤骥最承恩。"},
{"title": "駉", "author": "佚名", "dynasty": "先秦", "content": "駉駉牡马，在坰之野。\n薄言駉者，有驈有皇，有骊有黄，以车彭彭。\n思无疆思，马斯臧。\n駉駉牡马，在坰之野。\n薄言駉者，有骓有駓，有骍有骐，以车伾伾。\n思无期思，马斯才。\n駉駉牡马，在坰之野。\n溥言駉者，有驒有骆，有骝有雒，以车绎绎。\n思无斁思，马斯作。\n駉駉牡马，在坰之野。\n薄言駉者，有骃有騢，有驔有鱼，以车祛祛。\n思无邪思，马斯徂。"},
{"title": "夏日田园杂兴", "author": "范成大", "dynasty": "宋代", "content": "梅子金黄杏子肥，麦花雪白菜花稀。\n日长篱落无人过，惟有蜻蜓蛱蝶飞。\n五月江吴麦秀寒，移秧披絮尚衣单。\n稻根科斗行如块，田水今年一尺宽。\n二麦俱秋斗百钱，田家唤作小丰年。\n饼炉饭甑无饥色，接到西风熟稻天。\n百沸缲汤雪涌波，缲车嘈囋雨鸣蓑。\n桑姑盆手交相贺，绵茧无多丝茧多。\n小妇连宵上绢机，大耆催税急於飞。\n今年幸甚蚕桑熟，留得黄丝织夏衣。\n下田戽水出江流，高垄翻江逆上沟；地势不齐人力尽，丁男长在踏车头。\n昼出耘田夜绩麻，村庄儿女各当家。\n童孙未解供耕织，也傍桑阴学种瓜。\n槐叶初匀日气凉，葱葱鼠耳翠成双。\n三公只得三株看，闲客清阴满北窗。\n黄尘行客汗如浆，少住侬家漱井香；借与门前磐石坐，柳阴亭午正风凉。\n千顷芙蕖放棹嬉，花深迷路晚忘归。\n家人暗识船行处，时有惊忙小鸭飞。\n采菱辛苦废犁鉏，血指流丹鬼质枯。\n无力买田聊种水，近来湖面亦收租。\n蜩螗千万沸斜阳，蛙黾无边聒夜长。\n不把痴聋相对治，梦魂争得到藜床？"},
{"title": "马诗二十三首·其九", "author": "李贺", "dynasty": "唐代", "content": "飂叔去匆匆，如今不豢龙。\n夜来霜压栈，骏骨折西风。"},
{"title": "清平乐·平原放马", "author": "张炎", "dynasty": "宋代", "content": "辔摇衔铁。\n蹴踏平原雪。\n勇趁军声曾汗血。\n闲过升平时节。\n茸茸春草天涯。\n涓涓野水晴沙。\n多少骅骝老去，至今犹困盐车。"},
{"title": "老马", "author": "姚合", "dynasty": "唐代", "content": "卧来扶不起，唯向主人嘶。\n惆怅东郊道，秋来雨作泥。"},
{"title": "骢马", "author": "万楚", "dynasty": "唐代", "content": "金络青骢白玉鞍，长鞭紫陌野游盘。\n朝驱东道尘恒灭，暮到河源日未阑。\n汗血每随边地苦，蹄伤不惮陇阴寒。\n君能一饮长城窟，为报天山行路难。"},
{"title": "浣溪沙·题丁兵备丈画马", "author": "王鹏运", "dynasty": "清代", "content": "苜蓿阑干满上林，西风残秣独沉吟。\n遗台何处是黄金？空阔已无千里志，驰驱枉抱百年心。\n夕阳山影自萧森。"},
{"title": "有駜", "author": "佚名", "dynasty": "先秦", "content": "有駜有駜，駜彼乘黄。\n夙夜在公，在公明明。\n振振鹭，鹭于下。\n鼓咽咽，醉言舞。\n于胥乐兮！有駜有駜，駜彼乘牡。\n夙夜在公，在公饮酒。\n振振鹭，鹭于飞。\n鼓咽咽，醉言归。\n于胥乐兮！有駜有駜，駜彼乘駽。\n夙夜在公，在公载燕。\n自今以始，岁其有。\n君子有穀，诒孙子。\n于胥乐兮！"},
{"title": "马诗二十三首·其二", "author": "李贺", "dynasty": "唐代", "content": "腊月草根甜，天街雪似盐。\n未知口硬软，先拟蒺藜衔。"},
{"title": "白驹", "author": "佚名", "dynasty": "先秦", "content": "皎皎白驹，食我场苗。\n絷之维之，以永今朝。\n所谓伊人，于焉逍遥？皎皎白驹，食我场藿。\n絷之维之，以永今夕。\n所谓伊人，于焉嘉客？皎皎白驹，贲然来思。\n尔公尔侯，逸豫无期？慎尔优游，勉尔遁思。\n皎皎白驹，在彼空谷。\n生刍一束，其人如玉。\n毋金玉尔音，而有遐心。"},
{"title": "马诗二十三首·其十", "author": "李贺", "dynasty": "唐代", "content": "催榜渡乌江，神骓泣向风。\n君王今解剑，何处逐英雄？"},
{"title": "马诗二十三首·其八", "author": "李贺", "dynasty": "唐代", "content": "赤兔无人用，当须吕布骑。\n吾闻果下马，羁策任蛮儿。"},
{"title": "调笑令·胡马", "author": "韦应物", "dynasty": "唐代", "content": "胡马，胡马，远放燕支山下。\n跑沙跑雪独嘶，东望西望路迷。\n迷路，迷路，边草无穷日暮。"},
{"title": "马诗二十三首·其一", "author": "李贺", "dynasty": "唐代", "content": "龙脊贴连钱，银蹄白踏烟。\n无人织锦韂，谁为铸金鞭。"},
{"title": "白马篇", "author": "李白", "dynasty": "唐代", "content": "龙马花雪毛，金鞍五陵豪。\n秋霜切玉剑，落日明珠袍。\n斗鸡事万乘，轩盖一何高。\n弓摧南山虎，手接太行猱。\n酒后竞风采，三杯弄宝刀。\n杀人如剪草，剧孟同游遨。\n发愤去函谷，从军向临洮。\n叱咤经百战，匈奴尽奔逃。\n归来使酒气，未肯拜萧曹。\n羞入原宪室，荒径隐蓬蒿。"},
{"title": "归鸟·其一", "author": "陶渊明", "dynasty": "魏晋", "content": "翼翼归鸟，晨去于林。\n远之八表，近憩云岑。\n和风不洽，翻翮求心。\n顾俦相鸣，景庇清阴。"},
{"title": "别诗三首·其一", "author": "佚名", "dynasty": "两汉", "content": "有鸟西南飞，熠熠似苍鹰。\n朝发天北隅，暮闻日南陵。\n欲寄一言去，托之笺彩缯。\n因风附轻翼，以遗心蕴蒸。\n鸟辞路悠长，羽翼不能胜。\n意欲从鸟逝，驽马不可乘。"},
{"title": "马诗二十三首·其十八", "author": "李贺", "dynasty": "唐代", "content": "伯乐向前看，旋毛在腹间。\n只今掊白草，何日蓦青山？"},
{"title": "马诗二十三首·其四", "author": "李贺", "dynasty": "唐代", "content": "此马非凡马，房星本是星。\n向前敲瘦骨，犹自带铜声。"},
{"title": "清平乐·柳边深院", "author": "卢祖皋", "dynasty": "宋代", "content": "柳边深院。\n燕语明如翦。\n消息无凭听又懒。\n隔断画屏双扇。\n宝杯金缕红牙。\n醉魂几度儿家。\n何处一春游荡，梦中犹恨杨花。"},
{"title": "踏莎行·二社良辰", "author": "陈尧佐", "dynasty": "宋代", "content": "二社良辰，千秋庭院。\n翩翩又见新来燕。\n凤凰巢稳许为邻，潇湘烟暝来何晚。\n乱入红楼，低飞绿岸。\n画梁时拂歌尘散。\n为谁归去为谁来，主人恩重珠帘卷。"},
{"title": "赠黄山胡公求白鹇", "author": "李白", "dynasty": "唐代", "content": "请以双白璧，买君双白鹇。\n白鹇白如锦，白雪耻容颜。\n照影玉潭里，刷毛琪树间。\n夜栖寒月静，朝步落花闲。\n我愿得此鸟，玩之坐碧山。\n胡公能辍赠，笼寄野人还。"},
{"title": "野老歌 / 山农词", "author": "张籍", "dynasty": "唐代", "content": "老农家贫在山住，耕种山田三四亩。\n苗疏税多不得食，输入官仓化为土。\n岁暮锄犁傍空室，呼儿登山收橡实。\n西江贾客珠百斛，船中养犬长食肉。"},
{"title": "燕子来舟中作", "author": "杜甫", "dynasty": "唐代", "content": "湖南为客动经春，燕子衔泥两度新。\n旧入故园尝识主，如今社日远看人。\n可怜处处巢居室，何异飘飘托此身。\n暂语船樯还起去，穿花贴水益沾巾。"},
{"title": "阮郎归·柳阴庭院占风光", "author": "曾觌", "dynasty": "宋代", "content": "柳阴庭院占风光，呢喃清昼长。\n碧波新涨小池塘，双双蹴水忙。\n萍散漫，絮飘飏，轻盈体态狂。\n为怜流去落红香，衔将归画梁。"},
{"title": "蕃女怨·万枝香雪开已遍", "author": "温庭筠", "dynasty": "唐代", "content": "万枝香雪开已遍，细雨双燕。\n钿蝉筝，金雀扇，画梁相见。\n雁门消息不归来，又飞回。"},
{"title": "隋宫燕", "author": "李益", "dynasty": "唐代", "content": "燕语如伤旧国春，宫花一落已成尘。\n自从一闭风光后，几度飞来不见人。"},
{"title": "闻黄鹂", "author": "柳宗元", "dynasty": "唐代", "content": "倦闻子规朝暮声，不意忽有黄鹂鸣。\n一声梦断楚江曲，满眼故园春意生。\n目极千里无山河，麦芒际天摇清波。\n王畿优本少赋役，务闲酒熟饶经过。\n此时晴烟最深处，舍南巷北遥相语。\n翻日迥度昆明飞，凌风邪看细柳翥。\n我今误落千万山，身同伧人不思还。\n乡禽何事亦来此，令我生心忆桑梓。\n闭声回翅归务速，西林紫椹行当熟。"},
{"title": "杜鹃行", "author": "杜甫", "dynasty": "唐代", "content": "君不见昔日蜀天子，化作杜鹃似老乌。\n寄巢生子不自啄，群鸟至今与哺雏。\n虽同君臣有旧礼，骨肉满眼身羁孤。\n业工窜伏深树里，四月五月偏号呼。\n其声哀痛口流血，所诉何事常区区。\n尔岂摧残始发愤，羞带羽翮伤形愚。\n苍天变化谁料得，万事反覆何所无。\n万事反覆何所无，岂忆当殿群臣趋。"},
{"title": "归雁二首", "author": "杜甫", "dynasty": "唐代", "content": "万里衡阳雁，今年又北归。\n双双瞻客上，一一背人飞。\n云里相呼疾，沙边自宿稀。\n系书元浪语，愁寂故山薇。\n欲雪违胡地，先花别楚云。\n却过清渭影，高起洞庭群。\n塞北春阴暮，江南日色曛。\n伤弓流落羽，行断不堪闻。"},
{"title": "鸿雁", "author": "佚名", "dynasty": "先秦", "content": "鸿雁于飞，肃肃其羽。\n之子于征，劬劳于野。\n爰及矜人，哀此鳏寡。\n鸿雁于飞，集于中泽。\n之子于垣，百堵皆作。\n虽则劬劳，其究安宅？鸿雁于飞，哀鸣嗷嗷。\n维此哲人，谓我劬劳。\n维彼愚人，谓我宣骄。"},
{"title": "归雁", "author": "杜甫", "dynasty": "唐代", "content": "东来万里客，乱定几年归？肠断江城雁，高高向北飞！"},
{"title": "御街行·霜风渐紧寒侵被", "author": "佚名", "dynasty": "宋代", "content": "霜风渐紧寒侵被。\n听孤雁、声嘹唳。\n一声声送一声悲，云淡碧天如水。\n披衣告语：雁儿略住，听我些儿事。\n塔儿南畔城儿里，第三个、桥儿外，濒河西岸小红楼，门外梧桐雕砌。\n请教且与，低声飞过，那里有、人人无寐。"},
{"title": "慈乌夜啼", "author": "白居易", "dynasty": "唐代", "content": "慈乌失其母，哑哑吐哀音。\n昼夜不飞去，经年守故林。\n夜夜夜半啼，闻者为沾襟。\n声中如告诉，未尽反哺心。\n百鸟岂无母，尔独哀怨深。\n应是母慈重，使尔悲不任。\n昔有吴起者，母殁丧不临。\n嗟哉斯徒辈，其心不如禽。\n慈乌复慈乌，鸟中之曾参。"},
{"title": "鵩鸟赋", "author": "贾谊", "dynasty": "两汉", "content": "谊为长沙王傅三年，有鵩飞入谊舍。\n鵩似鸮，不祥鸟也。\n谊即以谪居长沙，长沙卑湿，谊自伤悼，以为寿不得长，乃为赋以自广也。\n其辞曰：　　单阏之岁兮，四月孟夏，庚子日斜兮，鵩集予舍。\n止于坐隅兮，貌甚闲暇。\n异物来萃兮，私怪其故。\n发书占之兮，谶言其度，曰：“野鸟入室兮，主人将去。\n”请问于鵩兮：“予去何之？吉乎告我，凶言其灾。\n淹速之度兮，语予其期。\n”鵩乃叹息，举首奋翼；口不能言，请对以臆：　　“万物变化兮，固无休息。\n斡流而迁兮，或推而还。\n形气转续兮，变化而蟺。\n沕穆无穷兮，胡可胜言！祸兮福所依，福兮祸所伏；忧喜聚门兮，吉凶同域。\n彼吴强大兮，夫差以败；越栖会稽兮，勾践霸世。\n斯游遂成兮，卒被五刑；傅说胥靡兮，乃相武丁。\n夫祸之与福兮，何异纠纆；命不可说兮，孰知其极！水激则旱兮，矢激则远；万物回薄兮，振荡相转。\n云蒸雨降兮，纠错相纷；大钧播物兮，坱圠无垠。\n天不可预虑兮，道不可预谋；迟速有命兮，焉识其时。\n　　且夫天地为炉兮，造化为工；阴阳为炭兮，万物为铜。\n合散消息兮，安有常则？千变万化兮，未始有极，忽然为人兮，何足控抟；化为异物兮，又何足患！小智自私兮，贱彼贵我；达人大观兮，物无不可。\n贪夫殉财兮，烈士殉名。\n夸者死权兮，品庶每生。\n怵迫之徒兮，或趋西东；大人不曲兮，意变齐同。\n愚士系俗兮，窘若囚拘；至人遗物兮，独与道俱。\n众人惑惑兮，好恶积亿；真人恬漠兮，独与道息。\n释智遗形兮，超然自丧；寥廓忽荒兮，与道翱翔。\n乘流则逝兮，得坻则止；纵躯委命兮，不私与己。\n其生兮若浮，其死兮若休；澹乎若深渊之静，泛乎若不系之舟。\n不以生故自宝兮，养空而浮；德人无累兮，知命不忧。\n细故蒂芥兮，何足以疑！”"},
{"title": "鹤鸣", "author": "佚名", "dynasty": "先秦", "content": "鹤鸣于九皋，声闻于野。\n鱼潜在渊，或在于渚。\n乐彼之园，爰有树檀，其下维萚。\n它山之石，可以为错。\n鹤鸣于九皋，声闻于天。\n鱼在于渚，或潜在渊。\n乐彼之园，爰有树檀，其下维榖。\n它山之石，可以攻玉。"},
{"title": "黄鸟", "author": "佚名", "dynasty": "先秦", "content": "黄鸟黄鸟，无集于穀，无啄我粟。\n此邦之人，不我肯穀。\n言旋言归，复我邦族。\n黄鸟黄鸟，无集于桑，无啄我粱。\n此邦之人，不可与明。\n言旋言归，复我诸兄。\n黄鸟黄鸟，无集于栩，无啄我黍。\n此邦之人，不可与处。\n言旋言归，复我诸父。"},
{"title": "摸鱼儿·雁丘词 / 迈陂塘·雁丘词", "author": "元好问", "dynasty": "金朝", "content": "乙丑岁赴试并州，道逢捕雁者云：“今旦获一雁，杀之矣。\n其脱网者悲鸣不能去，竟自投于地而死。\n”予因买得之，葬之汾水之上，垒石为识，号曰“雁丘”。\n同行者多为赋诗，予亦有《雁丘词》。\n旧所作无宫商，今改定之。\n问世间，情是何物，直教生死相许？天南地北双飞客，老翅几回寒暑。\n欢乐趣，离别苦，就中更有痴儿女。\n君应有语：渺万里层云，千山暮雪，只影向谁去？横汾路，寂寞当年箫鼓，荒烟依旧平楚。\n招魂楚些何嗟及，山鬼暗啼风雨。\n天也妒，未信与，莺儿燕子俱黄土。\n千秋万古，为留待骚人，狂歌痛饮，来访雁丘处。"},
{"title": "咏怀八十二首·其七十九", "author": "阮籍", "dynasty": "魏晋", "content": "林中有奇鸟，自言是凤凰。\n清朝饮醴泉，日夕栖山冈。\n高鸣彻九州，延颈望八荒。\n适逢商风起，羽翼自摧藏。\n一去昆仑西，何时复回翔。\n但恨处非位，怆悢使心伤。"},
{"title": "池鹤二首", "author": "白居易", "dynasty": "唐代", "content": "高竹笼前无伴侣，乱鸡群里有风标。\n低头乍恐丹砂落，晒翅常疑白雪消。\n转觉鸬鹚毛色下，苦嫌鹦鹉语声娇。\n临风一唳思何事，怅望青田云水遥。\n池中此鹤鹤中稀，恐是辽东老令威。\n带雪松枝翘膝胫，放花菱片缀毛衣。\n低回且向林间宿，奋迅终须天外飞。\n若问故巢知处在，主人相恋未能归。"},
{"title": "鸿鹄歌", "author": "刘邦", "dynasty": "两汉", "content": "鸿鹄高飞，一举千里。\n羽翮已就，横绝四海。\n横绝四海，当可奈何？虽有矰缴，尚安所施？"},
{"title": "鹧鸪天·元宵后独酌", "author": "杨慎", "dynasty": "明代", "content": "千点寒梅晓角中，一番春信画楼东。\n收灯庭院迟迟月，落索秋千翦翦风。\n鱼雁杳，水云重，异乡节序恨匆匆。\n当歌幸有金陵子，翠斝清尊莫放空。"},
{"title": "蝶恋花·庭院碧苔红叶遍", "author": "晏几道", "dynasty": "宋代", "content": "庭院碧苔红叶遍，金菊开时，已近重阳宴。\n日日露荷凋绿扇，粉塘烟水澄如练。\n试倚凉风醒酒面，雁字来时，恰向层楼见。\n几点护霜云影转，谁家芦管吹秋怨？"},
{"title": "画鹰", "author": "杜甫", "dynasty": "唐代", "content": "素练风霜起，苍鹰画作殊。\n㧐身思狡兔，侧目似愁胡。\n绦镟光堪擿，轩楹势可呼。\n何当击凡鸟，毛血洒平芜。"},
{"title": "咏秋江", "author": "林逋", "dynasty": "宋代", "content": "苍茫沙嘴鹭鸶眠，片水无痕浸碧天。\n最爱芦花经雨后，一蓬烟火饭鱼船。"},
{"title": "折桂令·九日", "author": "张可久", "dynasty": "元代", "content": "对青山强整乌纱。\n归雁横秋，倦客思家。\n翠袖殷勤，金杯错落，玉手琵琶。\n人老去西风白发，蝶愁来明日黄花。\n回首天涯，一抹斜阳，数点寒鸦。"},
{"title": "清平乐·采芳人杳", "author": "张炎", "dynasty": "宋代", "content": "采芳人杳，顿觉游情少。\n客里看春多草草，总被诗愁分了。\n去年燕子天涯，今年燕子谁家？三月休听夜雨，如今不是催花。"},
{"title": "七夕穿针", "author": "柳恽", "dynasty": "南北朝", "content": "代马秋不归，缁纨无复绪。\n迎寒理衣缝，映月抽纤缕。\n的皪愁睇光，连娟思眉聚。\n清露下罗衣，秋风吹玉柱。\n流阴稍已多，馀光亦难取。"},
{"title": "诉衷情·七夕", "author": "吴文英", "dynasty": "宋代", "content": "西风吹鹤到人间。\n凉月满缑山。\n银河万里秋浪，重载客槎还。\n河汉女，巧云鬟。\n夜阑干。\n钗头新约，针眼娇颦，楼上秋寒。"},
{"title": "九日登高台寺", "author": "沈辂", "dynasty": "清代", "content": "万里秋光客兴赊，同人九日惜年华。\n台高不尽看枫叶，院净何须坐菊花。\n对酒披襟形独放，凭风落帽笑谁加。\n诗成合座皆珠玉，归去迟迟满落霞。"},
{"title": "漫感", "author": "龚自珍", "dynasty": "清代", "content": "绝域从军计惘然，东南幽恨满词笺。\n一箫一剑平生意，负尽狂名十五年。"},
{"title": "摘星楼九日登临", "author": "姜塘", "dynasty": "明代", "content": "重阳佳节意休休，与客携壶共上楼。\n满目山河增感慨，一时风景寄遨游。\n武公不但歌淇澳，贤女犹能唁卫侯。\n更有三仁忠与孝，高名千古出人头。"},
{"title": "咏霍将军北伐", "author": "虞羲", "dynasty": "南北朝", "content": "拥旄为汉将，汗马出长城。\n长城地势险，万里与云平。\n凉秋八九月，虏骑入幽并。\n飞狐白日晚，瀚海愁云生。\n羽书时断绝，刁斗昼夜惊。\n乘墉挥宝剑，蔽日引高旍。\n云屯七萃士，鱼丽六郡兵。\n胡笳关下思，羌笛陇头鸣。\n骨都先自詟，日逐次亡精。\n玉门罢斥候，甲第始修营。\n位登万庾积，功立百行成。\n天长地自久，人道有亏盈。\n未穷激楚乐，已见高台倾。\n当令麟阁上，千载有雄名！"},
{"title": "代赠二首", "author": "李商隐", "dynasty": "唐代", "content": "楼上黄昏欲望休，玉梯横绝月中钩。\n芭蕉不展丁香结，同向春风各自愁。\n东南日出照高楼，楼上离人唱石州。\n总把春山扫眉黛，不知供得几多愁？"},
{"title": "九月九日登长城关", "author": "石茂华", "dynasty": "明代", "content": "朔风万里入衣多，嘹呖寒空一雁过。\n鱼泽滩头嘶猎马，省嵬城畔看黄河。\n香醪欲醉茱萸节，壮志还为出塞歌。\n骋望因高云外尽，乡关回首愧烟萝。"},
{"title": "浣溪沙·谁念西风独自凉", "author": "纳兰性德", "dynasty": "清代", "content": "谁念西风独自凉，萧萧黄叶闭疏窗，沉思往事立残阳。\n被酒莫惊春睡重，赌书消得泼茶香，当时只道是寻常。"},
{"title": "潜别离", "author": "白居易", "dynasty": "唐代", "content": "不得哭，潜别离。\n不得语，暗相思。\n两心之外无人知。\n深笼夜锁独栖鸟，利剑舂断连理枝。\n河水虽浊有清日，乌头虽黑有白时。\n唯有潜离与暗别，彼此甘心无后期。"},
{"title": "述国亡诗", "author": "花蕊夫人", "dynasty": "五代", "content": "君王城上竖降旗，妾在深宫那得知？十四万人齐解甲，更无一个是男儿！"},
{"title": "善哉行·伤古曲无知音", "author": "贯休", "dynasty": "唐代", "content": "有美一人兮，婉如青扬。\n识曲别音兮，令姿煌煌。\n绣袂捧琴兮，登君子堂。\n如彼萱草兮，使我忧忘。\n欲赠之以紫玉尺，白银铛。\n久不见之兮，湘水茫茫。"},
{"title": "柳梢青·七夕", "author": "刘镇", "dynasty": "宋代", "content": "干鹊收声，湿萤度影，庭院深香。\n步月移阴，梳云约翠，人在回廊。\n醺醺宿酒残妆。\n待付与、温柔醉乡。\n却扇藏娇，牵衣索笑，今夜差凉。"},
{"title": "荷叶杯·记得那年花下", "author": "韦庄", "dynasty": "唐代", "content": "记得那年花下，深夜，初识谢娘时。\n水堂西面画帘垂，携手暗相期。\n惆怅晓莺残月，相别，从此隔音尘。\n如今俱是异乡人，相见更无因。"},
{"title": "新婚别", "author": "杜甫", "dynasty": "唐代", "content": "兔丝附蓬麻，引蔓故不长。\n嫁女与征夫，不如弃路旁。\n结发为君妻，席不暖君床。\n暮婚晨告别，无乃太匆忙。\n君行虽不远，守边赴河阳。\n妾身未分明，何以拜姑嫜？父母养我时，日夜令我藏。\n生女有所归，鸡狗亦得将。\n君今往死地，沉痛迫中肠。\n誓欲随君去，形势反苍黄。\n勿为新婚念，努力事戎行。\n妇人在军中，兵气恐不扬。\n自嗟贫家女，久致罗襦裳。\n罗襦不复施，对君洗红妆。\n仰视百鸟飞，大小必双翔。\n人事多错迕，与君永相望。"},
{"title": "离思五首·其四", "author": "元稹", "dynasty": "唐代", "content": "曾经沧海难为水，除却巫山不是云。\n取次花丛懒回顾，半缘修道半缘君。"},
{"title": "小桃红·满城烟水月微茫", "author": "杨果", "dynasty": "元代", "content": "满城烟水月微茫，人倚兰舟唱。\n常记相逢若耶上，隔三湘，碧云望断空惆怅。\n美人笑道：莲花相似，情短藕丝长。\n采莲人和采莲歌，柳外轻舟过。\n不管鸳鸯梦惊破，夜如何？有人独上江楼卧。\n伤心莫唱，南朝旧曲，司马泪痕多。"},
{"title": "南乡子·相见处", "author": "李珣", "dynasty": "五代", "content": "相见处，晚晴天，刺桐花下越台前。\n暗里回眸深属意，遗双翠，骑象背人先过水。"},
{"title": "无题·八岁偷照镜", "author": "李商隐", "dynasty": "唐代", "content": "八岁偷照镜，长眉已能画。\n十岁去踏青，芙蓉作裙衩。\n十二学弹筝，银甲不曾卸。\n十四藏六亲，悬知犹未嫁。\n十五泣春风，背面秋千下。"},
{"title": "迎春乐·菖蒲叶叶知多少", "author": "秦观", "dynasty": "宋代", "content": "菖蒲叶叶知多少，惟有个、蜂儿妙。\n雨晴红粉齐开了，露一点、娇黄小。\n早是被、晓风力暴，更春共、斜阳俱老。\n怎得香香深处，作个蜂儿抱。"},
{"title": "山花子·欲话心情梦已阑", "author": "纳兰性德", "dynasty": "清代", "content": "欲话心情梦已阑，镜中依约见春山。\n方悔从前真草草，等闲看。\n环佩只应归月下，钿钗何意寄人间。\n多少滴残红蜡泪，几时干。"},
{"title": "寄生草·间别", "author": "查德卿", "dynasty": "元代", "content": "姻缘簿剪做鞋样，比翼鸟搏了翅翰，火烧残连理枝成炭，针签瞎比目鱼儿眼，手揉碎并头莲花瓣，掷金钗攧断凤凰头，绕池塘挼碎鸳鸯弹。"},
{"title": "应天长·别来半岁音书绝", "author": "韦庄", "dynasty": "唐代", "content": "别来半岁音书绝，一寸离肠千万结。\n难相见，易相别，又是玉楼花似雪。\n暗相思，无处说，惆怅夜来烟月。\n想得此时情切，泪沾红袖黦。"},
{"title": "踏歌词四首·其一", "author": "刘禹锡", "dynasty": "唐代", "content": "春江月出大堤平，堤上女郎连袂行。\n唱尽新词欢不见，红霞映树鹧鸪鸣。"},
{"title": "子夜四时歌·绣带合欢结", "author": "萧衍", "dynasty": "南北朝", "content": "绣带合欢结，锦衣连理文。\n怀情入夜月，含笑出朝云。"},
{"title": "宫中行乐词·其四", "author": "李白", "dynasty": "唐代", "content": "玉树春归日，金宫乐事多。\n后庭朝未入，轻辇夜相过。\n笑出花间语，娇来竹下歌。\n莫教明月去，留著醉嫦娥。"},
{"title": "浣溪沙·肯把离情容易看", "author": "纳兰性德", "dynasty": "清代", "content": "肯把离情容易看，要从容易见艰难。\n难抛往事一般般。\n今夜灯前形共影，枕函虚置翠衾单。\n更无人与共春寒。"},
{"title": "陌上赠美人", "author": "李白", "dynasty": "唐代", "content": "骏马骄行踏落花，垂鞭直拂五云车。\n美人一笑褰珠箔，遥指红楼是妾家。"},
{"title": "万年欢·春思", "author": "史达祖", "dynasty": "宋代", "content": "两袖梅风，谢桥边、岸痕犹带残雪。\n过了匆匆灯市，草根青发。\n燕子春愁未醒，误几处、芳音辽绝。\n烟溪上、采绿人归，定应愁沁花骨。\n非干厚情易歇。\n奈燕台句老，难道离别。\n小径吹衣，曾记故里风物。\n多少惊心旧事，第一是、侵阶罗袜。\n如今但、柳发晞春，夜来和露梳月。"},
{"title": "清平乐·东风依旧", "author": "刘弇", "dynasty": "宋代", "content": "东风依旧，著意隋堤柳。\n搓得鹅儿黄欲就，天气清明时候。\n去年紫陌青门，今宵雨魄云魂。\n断送一生憔悴，能消几个黄昏！"},
{"title": "湖上杂诗", "author": "袁枚", "dynasty": "清代", "content": "葛岭花开二月天，游人来往说神仙。\n老夫心与游人异，不羡神仙羡少年。"},
{"title": "菩萨蛮·夜来皓月才当午", "author": "温庭筠", "dynasty": "唐代", "content": "夜来皓月才当午，重帘悄悄无人语。\n深处麝烟长，卧时留薄妆。\n当年还自惜，往事那堪忆。\n花露月明残，锦衾知晓寒。"},
{"title": "南乡子·己巳三月自郡城归乡过区菶吾西园话旧", "author": "陈洵", "dynasty": "清代", "content": "不用问田园，十载归来故旧欢。\n一笑从知春有意，篱边，三两余花向我妍。\n哀乐信无端，但觉吾心此处安。\n谁分去来乡国事，凄然，曾是承平两少年。"},
{"title": "天仙子·月落城乌啼未了", "author": "纳兰性德", "dynasty": "清代", "content": "月落城乌啼未了，起来翻为无眠早。\n薄霜庭院怯生衣，心悄悄，红阑绕。\n此情待共谁人晓？"},
{"title": "河渎神·河上望丛祠", "author": "温庭筠", "dynasty": "唐代", "content": "河上望丛祠，庙前春雨来时。\n楚山无限鸟飞迟，兰棹空伤别离。\n何处杜鹃啼不歇？艳红开尽如血。\n蝉鬓美人愁绝，百花芳草佳节。"},
{"title": "替豆萁伸冤", "author": "鲁迅", "dynasty": "近现代", "content": "煮豆燃豆萁，萁在釜下泣。\n我烬你熟了，正好办教席。"},
{"title": "初至巴陵与李十二白、裴九同泛洞庭湖三首·其三", "author": "贾至", "dynasty": "唐代", "content": "江畔枫叶初带霜，渚边菊花亦已黄。\n轻舟落日兴不尽，三湘五湖意何长。"},
{"title": "江馆", "author": "王建", "dynasty": "唐代", "content": "水面细风生，菱歌慢慢声。\n客亭临小市，灯火夜妆明。"},
{"title": "杨白花", "author": "柳宗元", "dynasty": "唐代", "content": "杨白花，风吹渡江水。\n坐令宫树无颜色，摇荡春光千万里。\n茫茫晓日下长秋，哀歌未断城鸦起。"},
{"title": "好事近·湖上", "author": "苏轼", "dynasty": "宋代", "content": "湖上雨晴时，秋水半篙初没。\n朱槛俯窥寒鉴，照衰颜华发。\n醉中吹坠白纶巾，溪风漾流月。\n独棹小舟归去，任烟波飘兀。"},
{"title": "筹边楼", "author": "薛涛", "dynasty": "唐代", "content": "平临云鸟八窗秋，壮压西川四十州。\n诸将莫贪羌族马，最高层处见边头。"},
{"title": "寄淮南友人", "author": "李白", "dynasty": "唐代", "content": "红颜悲旧国，青岁歇芳洲。\n不待金门诏，空持宝剑游。\n海云迷驿道，江月隐乡楼。\n复作淮南客，因逢桂树留。"},
{"title": "山坡羊·愁眉紧皱", "author": "陈草庵", "dynasty": "元代", "content": "愁眉紧皱，仙方可救，刘伶对面亲传授。\n满怀忧，一时愁，锦封未拆香先透，物换不如人世有。\n朝，也媚酒；昏，也媚酒。"},
{"title": "小重山·几点疏雅誊柳条", "author": "张景祁", "dynasty": "清代", "content": "几点疏雅誊柳条。\n江南烟草绿，梦迢迢。\n十年旧约断琼箫。\n西楼下，何处玉骢骄？酒醒又今宵。\n画屏残月上，篆香销。\n凭将心事记回潮。\n青溪水，流得到红桥。"},
{"title": "后庭花破子·玉树后庭前", "author": "李煜", "dynasty": "五代", "content": "玉树后庭前，瑶草妆镜边。\n去年花不老，今年月又圆。\n莫教偏，和月和花，天教长少年。"},
{"title": "小明", "author": "佚名", "dynasty": "先秦", "content": "明明上天，照临下土。\n我征徂西，至于艽野。\n二月初吉，载离寒暑。\n心之忧矣，其毒大苦。\n念彼共人，涕零如雨。\n岂不怀归？畏此罪罟！昔我往矣，日月方除。\n曷云其还？岁聿云莫。\n念我独兮，我事孔庶。\n心之忧矣，惮我不暇。\n念彼共人，眷眷怀顾！岂不怀归？畏此谴怒。\n昔我往矣，日月方奥。\n曷云其还？政事愈蹙。\n岁聿云莫，采萧获菽。\n心之忧矣，自诒伊戚。\n念彼共人，兴言出宿。\n岂不怀归？畏此反覆。\n嗟尔君子，无恒安处。\n靖共尔位，正直是与。\n神之听之，式穀以女。\n嗟尔君子，无恒安息。\n靖共尔位，好是正直。\n神之听之，介尔景福。"},
{"title": "贺新郎·睡起流莺语", "author": "叶梦得", "dynasty": "宋代", "content": "睡起流莺语，掩苍苔房栊向晚，乱红无数。\n吹尽残花无人见，惟有垂杨自舞。\n渐暖霭、初回轻暑，宝扇重寻明月影，暗尘侵、上有乘鸾女。\n惊旧恨，遽如许。\n江南梦断横江渚，浪粘天、葡萄涨绿，半空烟雨。\n无限楼前沧波意，谁采蘋花寄取？但怅望、兰舟容与，万里云帆何时到？送孤鸿、目断千山阻。\n谁为我，唱金缕。"},
{"title": "沁园春·忆黄山", "author": "汪莘", "dynasty": "宋代", "content": "三十六峰，三十六溪，长锁清秋。\n对孤峰绝顶，云烟竞秀；悬崖峭壁，瀑布争流。\n洞里桃花，仙家芝草，雪后春正取次游。\n亲曾见，是龙潭白昼，海涌潮头。\n当年黄帝浮丘，有玉枕玉床还在不？向天都月夜，遥闻凤管；翠微霜晓，仰盼龙楼。\n砂穴长红，丹炉已冷，安得灵方闻早修？谁如此，问源头白鹿，水畔青牛。"},
{"title": "春残", "author": "陆游", "dynasty": "宋代", "content": "石镜山前送落晖，春残回首倍依依。\n时平壮士无功老，乡远征人有梦归。\n苜蓿苗侵官道合，芜菁花入麦畦稀。\n倦游自笑摧颓甚，谁记飞鹰醉打围。"},
{"title": "南歌子·转眄如波眼", "author": "温庭筠", "dynasty": "唐代", "content": "转盼如波眼，娉婷似柳腰。\n花里暗相招，忆君肠欲断，恨春宵。"},
{"title": "送范山人归泰山", "author": "李白", "dynasty": "唐代", "content": "鲁客抱白鹤，别余往泰山。\n初行若片云，杳在青崖间。\n高高至天门，日观近可攀。\n云山望不及，此去何时还。"},
{"title": "舟过谢潭三首·其一", "author": "杨万里", "dynasty": "宋代", "content": "风头才北忽成南，转眼黄田到谢潭。\n仿佛一峰船外影，褰帏急看紫巉岩。"},
{"title": "太常引·客中闻歌", "author": "项鸿祚", "dynasty": "清代", "content": "杏花开了燕飞忙，正是好春光。\n偏是好春光，者几日、风凄雨凉。\n杨枝飘泊，桃根娇小，独自个思量。\n刚待不思量，吹一片、箫声过墙。"},
{"title": "木兰花慢·混一后赋", "author": "刘秉忠", "dynasty": "元代", "content": "望乾坤浩荡，曾际会，好风云。\n想汉鼎初成，唐基始建，生物如春。\n东风吹遍原野，但无言、红绿自纷纷。\n花月留连醉客，江山憔悴醒人。\n龙蛇一屈一还伸，未信丧斯文。\n复上古淳风，先王大典，不贵经纶。\n天君几时挥手，倒银河，直下洗嚣尘。\n鼓舞五华鸑鷟，讴歌一角麒麟。"},
{"title": "插花吟", "author": "邵雍", "dynasty": "宋代", "content": "头上花枝照酒卮，酒卮中有好花枝。\n身经两世太平日，眼见四朝全盛时。\n况复筋骸粗康健，那堪时节正芳菲。\n酒涵花影红光溜，争忍花前不醉归。"},
{"title": "客舍悲秋有怀两省旧游呈幕中诸公", "author": "岑参", "dynasty": "唐代", "content": "三度为郎便白头，一从出守五经秋。\n莫言圣主长不用，其那苍生应未休。\n人间岁月如流水，客舍秋风今又起。\n不知心事向谁论，江上蝉鸣空满耳。"},
{"title": "清平乐·博山道中即事", "author": "辛弃疾", "dynasty": "宋代", "content": "柳边飞鞚，露湿征衣重。\n宿鹭窥沙孤影动，应有鱼虾入梦。\n一川明月疏星，浣纱人影娉婷。\n笑背行人归去，门前稚子啼声。"},
{"title": "诏追赴都二月至灞亭上", "author": "柳宗元", "dynasty": "唐代", "content": "十一年前南渡客，四千里外北归人。\n诏书许逐阳和至，驿路开花处处新。"},
{"title": "读史", "author": "王安石", "dynasty": "宋代", "content": "自古功名亦苦辛，行藏终欲付何人？当时黮暗犹承误，末俗纷纭更乱真。\n糟粕所传非粹美，丹青难写是精神。\n区区岂尽高贤意，独守千秋纸上尘。"},
{"title": "小重山·三山与客泛西湖", "author": "辛弃疾", "dynasty": "宋代", "content": "绿涨连云翠拂空。\n十分风月处，著衰翁。\n垂杨影断岸西东。\n君恩重，教且种芙蓉。\n十里水晶宫。\n有时骑马去，笑儿童。\n殷勤却谢打头风。\n船儿住，且醉浪花中。"},
{"title": "沉醉东风·渔夫", "author": "白朴", "dynasty": "元代", "content": "黄芦岸白蘋渡口，绿柳堤红蓼滩头。\n虽无刎颈交，却有忘机友，点秋江白鹭沙鸥。\n傲杀人间万户侯，不识字烟波钓叟。"},
{"title": "江城子·癸酉春社", "author": "王炎", "dynasty": "宋代", "content": "清波渺渺日晖晖，柳依依，草离离。\n老大逢春，情绪有谁知？帘箔四垂庭院静，人独处，燕双飞。\n怯寒未敢试春衣。\n踏青时，懒追随。\n野蔌山肴，村酿可从宜。\n不向花边拚一醉，花不语，笑人痴。"},
{"title": "题百叶桃花", "author": "韩愈", "dynasty": "唐代", "content": "百叶双桃晚更红，窥窗映竹见玲珑。\n应知侍史归天上，故伴仙郎宿禁中。"},
{"title": "送外甥郑灌从军三首", "author": "李白", "dynasty": "唐代", "content": "六博争雄好彩来，金盘一掷万人开。\n丈夫赌命报天子，当斩胡头衣锦回。\n丈八蛇矛出陇西，弯弧拂箭白猿啼。\n破胡必用龙韬策，积甲应将熊耳齐。\n月蚀西方破敌时，及瓜归日未应迟。\n斩胡血变黄河水，枭首当悬白鹊旗。"},
{"title": "诸人共游周家墓柏下", "author": "陶渊明", "dynasty": "魏晋", "content": "今日天气佳，清吹与鸣弹。\n感彼柏下人，安得不为欢。\n清歌散新声，绿酒开芳颜。\n未知明日事，余襟良以殚。"},
{"title": "金山晚眺", "author": "秦观", "dynasty": "宋代", "content": "西津江口月初弦，水气昏昏上接天。\n清渚白沙茫不辨，只应灯火是渔船。"},
{"title": "望黄鹤楼", "author": "李白", "dynasty": "唐代", "content": "东望黄鹤山，雄雄半空出。\n四面生白云，中峰倚红日。\n岩峦行穹跨，峰嶂亦冥密。\n颇闻列仙人，于此学飞术。\n一朝向蓬海，千载空石室。\n金灶生烟埃，玉潭秘清谧。\n地古遗草木，庭寒老芝术。\n蹇予羡攀跻，因欲保闲逸。\n观奇遍诸岳，兹岭不可匹。\n结心寄青松，永悟客情毕。"},
{"title": "沉醉东风·挂绝壁松枯倒倚", "author": "卢挚", "dynasty": "元代", "content": "挂绝壁松枯倒倚，落残霞孤鹜齐飞。\n四围不尽山，一望无穷水。\n散西风满天秋意。\n夜静云帆月影低，载我在潇湘画里。"},
{"title": "柳营曲·叹世", "author": "马谦斋", "dynasty": "元代", "content": "手自搓，剑频磨。\n古来丈夫天下多。\n青镜摩挲，白首蹉跎，失志困衡窝。\n有声名谁识廉颇？广才学不用萧何。\n忙忙的逃海滨，急急的隐山阿。\n今日个，平地起风波。"},
{"title": "采桑子·拨灯书尽红笺也", "author": "纳兰性德", "dynasty": "清代", "content": "拨灯书尽红笺也，依旧无聊。\n玉漏迢迢，梦里寒花隔玉箫。\n几竿修竹三更雨，叶叶萧萧。\n分付秋潮，莫误双鱼到谢桥。"},
{"title": "齐天乐·上元", "author": "纳兰性德", "dynasty": "清代", "content": "阑珊火树鱼龙舞，望中宝钗楼远。\n鞣鞠余红，琉璃剩碧，待属花归缓缓。\n寒轻漏浅。\n正乍敛烟霏，陨星如箭。\n旧事惊心，一双莲影藕丝断。\n莫恨流年似水，恨消残蝶粉，韶光忒浅。\n细语吹香，暗尘笼撰，都逐晓风零乱。\n阑干敲遍。\n问帘底纤纤，甚时重见？不解相思，月华今夜满。"},
{"title": "山中夜坐", "author": "文及翁", "dynasty": "宋代", "content": "悠悠天地间，草木献奇怪。\n投老一蒲团，山中大自在。"},
{"title": "山行即事", "author": "王质", "dynasty": "宋代", "content": "浮云在空碧，来往议阴晴。\n荷雨洒衣湿，蘋风吹袖清。\n鹊声喧日出，鸥性狎波平。\n山色不言语，唤醒三日酲。"},
{"title": "奔亡道中五首", "author": "李白", "dynasty": "唐代", "content": "苏武天山上，田横海岛边。\n万重关塞断，何日是归年？亭伯去安在？李陵降未归。\n愁容变海色，短服改胡衣。\n谈笑三军却，交游七贵疏。\n仍留一只箭，未射鲁连书。\n函谷如玉关，几时可生还？洛川为易水，嵩岳是燕山。\n俗变羌胡语，人多沙塞颜。\n申包惟恸哭，七日鬓毛斑。\n淼淼望湖水，青青芦叶齐。\n归心落何处，日没大江西。\n歇马傍春草，欲行远道迷。\n谁忍子规鸟，连声向我啼。"},
{"title": "浣溪沙·记绾长条欲别难", "author": "纳兰性德", "dynasty": "清代", "content": "记绾长条欲别难，盈盈自此隔银湾。\n便无风雪也摧残。\n青雀几时裁锦字，玉虫连夜翦春旙。\n不禁辛苦况相关。"},
{"title": "江城子·病起春尽", "author": "陈子龙", "dynasty": "明代", "content": "一帘病枕五更钟，晓云空，卷残红。\n无情春色，去矣几时逢？添我千行清泪也，留不住，苦匆匆。\n楚宫吴苑草茸茸，恋芳丛，绕游蜂，料得来年，相见画屏中。\n人自伤心花自笑，凭燕子，舞东风。"},
{"title": "人月圆·为细君寿", "author": "魏初", "dynasty": "元代", "content": "冷云冻雪褒斜路，泥滑似登天。\n年来又到，吴头楚尾，风雨江船。\n但教康健，心头过得，莫论无钱。\n从今只望，儿婚女嫁，鸡犬山田。"},
{"title": "好事近·夕景", "author": "廖世美", "dynasty": "宋代", "content": "落日水熔金，天淡暮烟凝碧。\n楼上谁家红袖，靠阑干无力。\n鸳鸯相对浴红衣。\n短棹弄长笛。\n惊起一双飞去，听波声拍拍。"},
{"title": "春寒", "author": "梅尧臣", "dynasty": "宋代", "content": "春昼自阴阴，云容薄更深。\n蝶寒方敛翅，花冷不开心。\n亚树青帘动，依山片雨临。\n未尝辜景物，多病不能寻。"},
{"title": "牧童词", "author": "张籍", "dynasty": "唐代", "content": "远牧牛，绕村四面禾黍稠。\n陂中饥乌啄牛背，令我不得戏垄头。\n入陂草多牛散行，白犊时向芦中鸣。\n隔堤吹叶应同伴，还鼓长鞭三四声。\n牛牛食草莫相触，官家截尔头上角。"},
{"title": "答张十一功曹", "author": "韩愈", "dynasty": "唐代", "content": "山净江空水见沙，哀猿啼处两三家。\n筼筜竞长纤纤笋，踯躅闲开艳艳花。\n未报君恩知死所，莫令炎瘴送生涯。\n吟君诗罢看双鬓，斗觉霜毛一半加。"},
{"title": "漆园", "author": "王维", "dynasty": "唐代", "content": "古人非傲吏，自阙经世务。\n偶寄一微官，婆娑数株树。"},
{"title": "下寻阳城泛彭蠡寄黄判官", "author": "李白", "dynasty": "唐代", "content": "浪动灌婴井，寻阳江上风。\n开帆入天镜，直向彭湖东。\n落景转疏雨，睛云散远空。\n名山发佳兴，清赏亦何穷？石镜挂遥月，香炉灭彩虹。\n相思俱对此，举目与君同。"},
{"title": "雪夜感旧", "author": "陆游", "dynasty": "宋代", "content": "江月亭前桦烛香，龙门阁上驮声长。\n乱山古驿经三折，小市孤城宿两当。\n晚岁犹思事鞍马，当时那信老耕桑。\n绿沉金锁俱尘委，雪洒寒灯泪数行。"},
{"title": "饮酒·其四", "author": "陶渊明", "dynasty": "魏晋", "content": "栖栖失群鸟，日暮犹独飞。\n徘徊无定止，夜夜声转悲。\n厉响思清远，去来何依依。\n因值孤生松，敛翮遥来归。\n劲风无荣木，此荫独不衰。\n托身已得所，千载不相违。"},
{"title": "更漏子·背江楼", "author": "温庭筠", "dynasty": "唐代", "content": "背江楼，临海月，城上角声呜咽。\n堤柳动，岛烟昏，两行征雁分。\n京口路，归帆渡，正是芳菲欲度。\n银烛尽，玉绳低，一声村落鸡。"},
{"title": "堂成", "author": "杜甫", "dynasty": "唐代", "content": "背郭堂成荫白茅，缘江路熟俯青郊。\n桤林碍日吟风叶，笼竹和烟滴露梢。\n暂止飞乌将数子，频来语燕定新巢。\n旁人错比扬雄宅，懒惰无心作解嘲。"},
{"title": "精卫词", "author": "王建", "dynasty": "唐代", "content": "精卫谁教尔填海，海边石子青磊磊。\n但得海水作枯池，海中鱼龙何所为？口穿岂为空衔石，山中草木无全枝。\n朝在树头暮海里，飞多羽折时堕水。\n高山未尽海未平，愿我身死子还生！"},
{"title": "送穷文", "author": "韩愈", "dynasty": "唐代", "content": "元和六年正月乙丑晦，主人使奴星结柳作车，缚草为船，载糗舆粻，牛繫轭下，引帆上樯。\n三揖穷鬼而告之曰：“闻子行有日矣，鄙人不敢问所涂，窃具船与车，备载糗粻，日吉时良，利行四方，子饭一盂，子啜一觞，携朋挈俦，去故就新，驾尘彍风，与电争先，子无底滞之尤，我有资送之恩，子等有意于行乎？”　　屏息潜听，如闻音声，若啸若啼，砉欻嚘嘤，毛发尽竖，竦肩缩颈，疑有而无，久乃可明，若有言者曰：“吾与子居，四十年余，子在孩提，吾不子愚，子学子耕，求官与名，惟子是从，不变于初。\n门神户灵，我叱我呵，包羞诡随，志不在他。\n子迁南荒，热烁湿蒸，我非其乡，百鬼欺陵。\n太学四年，朝齑暮盐，唯我保汝，人皆汝嫌。\n自初及终，未始背汝，心无异谋，口绝行语，於何听闻，云我当去？是必夫子信谗，有间于予也。\n我鬼非人，安用车船，鼻齅臭香，糗粻可捐。\n单独一身，谁为朋俦，子苟备知，可数已不？子能尽言，可谓圣智，情状既露，敢不回避。\n”　　主人应之曰：“予以吾为真不知也耶！子之朋俦，非六非四，在十去五，满七除二，各有主张，私立名字，捩手覆羹，转喉触讳，凡所以使吾面目可憎、语言无味者，皆子之志也。\n——其名曰智穷：矫矫亢亢，恶园喜方，羞为奸欺，不忍伤害；其次名曰学穷：傲数与名，摘抉杳微，高挹群言，执神之机；又其次曰文穷：不专一能，怪怪奇奇，不可时施，祗以自嬉；又其次曰命穷：影与行殊，而丑心妍，利居众后，责在人先；又其次曰交穷：磨肌戛骨，吐出心肝，企足以待，寘我仇怨。\n凡此五鬼，为吾五患，饥我寒我，兴讹造讪，能使我迷，人莫能间，朝悔其行，暮已复然，蝇营狗苟，驱去复还。\n”　　言未毕，五鬼相与张眼吐舌，跳踉偃仆，抵掌顿脚，失笑相顾。\n徐谓主人曰：“子知我名，凡我所为，驱我令去，小黠大痴。\n人生一世，其久几何，吾立子名，百世不磨。\n小人君子，其心不同，惟乖於时，乃与天通。\n携持琬琰，易一羊皮，饫于肥甘，慕彼糠糜。\n天下知子，谁过于予。\n虽遭斥逐，不忍于疏，谓予不信，请质诗书。\n”　　主人于是垂头丧气，上手称谢，烧车与船，延之上座。"},
{"title": "悲歌行", "author": "李白", "dynasty": "唐代", "content": "悲来乎，悲来乎。\n主人有酒且莫斟，听我一曲悲来吟。\n悲来不吟还不笑，天下无人知我心。\n君有数斗酒，我有三尺琴。\n琴鸣酒乐两相得，一杯不啻千钧金。\n悲来乎，悲来乎。\n天虽长，地虽久，金玉满堂应不守。\n富贵百年能几何，死生一度人皆有。\n孤猿坐啼坟上月，且须一尽杯中酒。\n悲来乎，悲来乎。\n凤凰不至河无图，微子去之箕子奴。\n汉帝不忆李将军，楚王放却屈大夫。\n悲来乎，悲来乎。\n秦家李斯早追悔，虚名拨向身之外。\n范子何曾爱五湖，功成名遂身自退。\n剑是一夫用，书能知姓名。\n惠施不肯干万乘，卜式未必穷一经。\n还须黑头取方伯，莫谩白首为儒生。"},
{"title": "昼梦", "author": "杜甫", "dynasty": "唐代", "content": "二月饶睡昏昏然，不独夜短昼分眠。\n桃花气暖眼自醉，春渚日落梦相牵。\n故乡门巷荆棘底，中原君臣豺虎边。\n安得务农息战斗，普天无吏横索钱。"},
{"title": "病中感怀", "author": "李煜", "dynasty": "五代", "content": "憔悴年来甚，萧条益自伤。\n风威侵病骨，雨气咽愁肠。\n夜鼎唯煎药，朝髭半染霜。\n前缘竟何似，谁与问空王。"},
{"title": "蝶恋花·眼底风光留不住", "author": "纳兰性德", "dynasty": "清代", "content": "眼底风光留不住，和暖和香，又上雕鞍去。\n欲倩烟丝遮别路，垂杨那是相思树。\n惆怅玉颜成间阻，何事东风，不作繁华主。\n断带依然留乞句，斑骓一系无寻处。"},
{"title": "访隐者", "author": "郭祥正", "dynasty": "宋代", "content": "一径沿崖踏苍壁，半坞寒云抱泉石。\n山翁酒熟不出门，残花满地无人迹。"},
{"title": "东京赋", "author": "张衡", "dynasty": "两汉", "content": "安处先生于是似不能言，怃然有间，乃莞尔而笑曰：“若客所谓，末学肤受，贵耳而贱目者也！苟有胸而无心，不能节之以礼，宜其陋今而荣古矣！由余以西戎孤臣，而悝缪公于宫室，如之何其以温故知新，研覈是非，近于此惑？”“周姬之末，不能厥政，政用多僻。\n始于宫邻，卒于金虎。\n嬴氏搏翼，择肉西邑。\n是时也，七雄并争，竞相高以奢丽。\n楚筑章华于前，赵建丛台于后。\n秦政利觜长距，终得擅场，思专其侈，以莫己若。\n乃构阿房，起甘泉，结云阁，冠南山。\n征税尽，人力殚。\n然后收以太半之赋，威以参夷之刑。\n其遇民也，若薙氏之芟草，既蕴崇之，又行火焉！惵惵黔首，岂徒跼高天，蹐厚地而已哉？乃救死于其颈！敺以就役，唯力是视，百姓弗能忍，是用息肩于大汉而欣戴高祖。\n”　　“高祖膺籙受图，顺天行诛，杖朱旗而建大号。\n所推必亡，所存必固。\n扫项军于垓下，绁子婴于轵涂。\n因秦宫室，据其府库。\n作洛之制，我则未暇。\n是以西匠营宫，目翫阿房。\n规摹逾溢，不度不臧。\n损之又损之，然尚过于周堂。\n观者狭而谓之陋，帝已讥其泰而弗康。\n”　　“且高既受命建家，造我区夏矣。\n文又躬自菲薄，治致升平之德。\n武有大启土宇，纪禅肃然之功。\n宣重威以抚和，戎狄呼韩来享。\n咸用纪宗存主，飨祀不辍，铭勋彝器，历世弥光。\n今舍纯懿而论爽德，以春秋所讳而为美谈，宜无嫌于往初，故蔽善而扬恶，祗吾子之不知言也。\n必以肆奢为贤，则是黄帝合宫，有虞总期，固不如夏癸之瑶台，殷辛之琼室也。\n汤武谁革而用师哉？盍亦览东京之事以自寤乎？”　　“且天子有道，守在海外。\n守位以仁，不恃隘害。\n苟民志之不谅，何云岩险与襟带？秦负阻于二关，卒开项而受沛。\n彼偏据而规小，岂如宅中而图大。\n”　　“昔先王之经邑也，掩观九隩，靡地不营。\n土圭测景，不缩不盈。\n总风雨之所交，然后以建王城。\n审曲面势，泝洛背河，左伊右瀍。\n西阻九阿，东门于旋。\n盟津达其后，太谷通其前。\n回行道乎伊阙，邪径捷乎轘辕。\n大室作镇，揭以熊耳。\n底柱辍流，镡以大岯。\n温液汤泉，黑丹石缁。\n王鲔岫居，能鳖三趾。\n宓妃攸馆，神用挺纪。\n龙图授羲，龟书畀姒。\n召伯相宅，卜惟洛食。\n周公初基，其绳则直。\n苌弘魏舒，是廓是极。\n经途九轨，城隅九雉。\n度堂以筵，度室以几。\n京邑翼翼，四方所视。\n汉初弗之宅，故宗绪中圮。\n”　　“巨猾间衅，窃弄神器。\n历载三六，偷安天位。\n于时蒸民，罔敢或贰。\n其取威也重矣！我世祖忿之，乃龙飞白水，凤翔参墟。\n授钺四七，共工是除。\n欃枪旬始，群凶靡馀。\n区宇乂宁，思和求中。\n睿哲玄览，都兹洛宫。\n曰止曰时，昭明有融。\n既光厥武，仁洽道丰。\n登岱勒封，与黄比崇。\n”　　“逮至显宗，六合殷昌。\n乃新崇德，遂作德阳。\n启南端之特闱，立应门之将将。\n昭仁惠于崇贤，抗义声于金商。\n飞云龙于春路，屯神虎于秋方。\n建象魏之两观，旌六典之旧章。\n其内则含德章台，天禄宣明。\n温饬迎春，寿安永宁。\n飞阁神行，莫我能形。\n濯龙芳林，九谷八溪。\n芙蓉覆水，秋兰被涯渚戏跃鱼，渊游龟蠵永安离宫，脩竹冬青。\n阴池幽流，玄泉洌清。\n鹎鶋秋栖，鹘鵃春鸣。\n鴡鸠丽黄，关关嘤嘤。\n于南则前殿灵台，龢驩安福。\n謻门曲榭，邪阻城洫。\n奇树珍果，钩盾所职。\n西登少华，亭候修敕。\n九龙之内，寔曰嘉德。\n西南其户，匪凋匪刻。\n我后好约，乃宴斯息。\n于东则洪池清蘌，渌水澹澹。\n内阜川禽，外丰葭菼。\n献鳖蜃与龟鱼，供蜗蠯与菱芡。\n其西则有平乐都场，示远之观。\n龙雀蟠蜿，天马半汉。\n瑰异谲诡，灿烂炳焕。\n奢未及侈，俭而不陋。\n规遵王度，动中得趣。\n”　　“于是观礼，礼举仪具。\n经始勿亟，成之不日。\n犹谓为之者劳，居之者逸。\n慕唐虞之茅茨，思夏后之卑室。\n乃营三宫，布教颁常。\n复庙重屋，八达九房。\n规天矩地，授时顺乡。\n造舟清池，惟水泱泱左制辟雍，右立灵台。\n因进距衰，表贤简能。\n冯相观祲，祈禠禳灾。\n”　　“于是孟春元日，群后旁戾。\n百僚师师，于斯胥洎。\n藩国奉聘，要荒来质。\n具惟帝臣，献琛执贽。\n当觐乎殿下者，盖数万以二。\n尔乃九宾重，胪人列。\n崇牙张，镛鼓设。\n郎将司阶，虎戟交铩龙辂充庭，云旗拂霓。\n夏正三朝，庭燎晢晢。\n撞洪锺，伐灵鼓，旁震八鄙，軯磕隐訇若疾霆转雷而激迅风也。\n”　　“是时称警跸已下凋辇于东厢。\n冠通天，佩玉玺，纡皇组，要干将。\n负斧扆，次席纷纯，左右玉几而南面以听矣。\n然后百辟乃入，司仪辨等，尊卑以班，璧羔皮帛之贽既奠，天子乃以三揖之礼礼之。\n穆穆焉，皇皇焉，济济焉，将将焉，信天下之壮观也。\n乃羡公侯卿士，登自东除，访万机，询朝政，勤恤民隐，而除其眚。\n人或不得其所，若己纳之于隍。\n荷天下之重任，匪怠皇以宁静。\n发京仓，散禁财。\n赉皇寮，逮舆台。\n命膳夫以大飨，饔饩浃乎家陪。\n春醴惟醇，燔炙芬芬。\n君臣欢康，具醉熏熏。\n千品万官，已事而踆勤屡省，懋乾乾。\n清风协于玄德，淳化通于自然。\n宪先灵而齐轨，必三思以顾愆。\n招有道于侧陋，开敢谏之直言。\n聘丘园之耿絜，旅束帛之戋戋。\n上下通情，式宴且盘。\n”　　“及将祀天郊，报地功，祈福乎上玄，思所以为虔。\n肃肃之仪尽，穆穆之礼殚。\n然后以献精诚，奉禋祀，曰：‘允矣，天子者也。\n’乃整法服，正冕带。\n珩紞紘綖，玉笄綦会。\n火龙黼黻，藻繂鞶厉。\n结飞云之袷辂，树翠羽之高盖。\n建辰旒之太常，纷焱悠以容裔。\n六玄虬之弈弈，齐腾骧而沛艾。\n龙輈华轙，金鋄镂鍚。\n方釳左纛，钩膺玉瓖銮声哕哕，和铃鉠鉠重轮贰辖，疏毂飞軨羽盖威蕤，葩瑵曲茎。\n顺时服而设副，咸龙旂而繁缨。\n立戈迤戛，农舆辂木。\n属车九九，乘轩并毂。\n旷弩重旃，朱旄青屋。\n奉引既毕，先辂乃发。\n鸾旗皮轩，通帛綪旆。\n云罕九斿，闟戟轇輵髶髦被绣，虎夫戴鶡。\n驸承华之蒲梢，飞流苏之骚杀。\n总轻武于后陈，奏严鼓之嘈囐，戎士介而扬挥，戴金钲而建黄钺。\n清道桉列，天行星陈。\n肃肃习习，隐隐辚辚。\n殿未出乎城阙，旆已反乎郊畛盛夏后之致美，爰敬恭于明神。\n”　　“尔乃孤竹之管，云和之瑟。\n雷鼓鼘鼘，六变既毕。\n冠华秉翟，列舞八佾。\n元祀惟称，群望咸秩。\n颺槱燎之炎炀，致高烟乎太一。\n神歆馨而顾德，祚灵主以元吉。\n然后宗上帝于明堂，推光武以作配。\n辩方位而正则，五精帅而来摧尊赤氏之朱光，四灵懋而允怀。\n于是春秋改节，四时迭代。\n蒸蒸之心，感物曾思。\n躬追养于庙祧，奉蒸尝与禴祠。\n物牲辩省，设其楅衡。\n毛炰豚胉，亦有和羹。\n涤濯静嘉，礼仪孔明。\n万舞奕奕，锺鼓喤喤。\n灵祖皇考，来顾来飨神具醉止，降福穰穰。\n”　　“及至农祥晨正，土膏脉起。\n乘銮辂而驾苍龙，介驭间以剡耜。\n躬三推于天田，修帝籍之千亩。\n供禘郊之粢盛，必致思乎勤己。\n兆民劝于疆埸，感懋力以耘耔春日载阳，合射辟雍。\n设业设虡，宫悬金镛。\n鼖鼓路浅，树羽幢幢。\n于是备物，物有其容。\n伯夷起而相仪，后夔坐而为工。\n张大侯，制五正。\n设三乏，厞司旌。\n并夹既设，储乎广庭。\n于是皇舆夙驾，?于东阶，以须消启明。\n扫朝霞，登天光于扶桑。\n天子乃抚玉辂，时乘六龙。\n发鲸鱼，铿华锺。\n大丙弭节，风后陪乘。\n摄提运衡，徐至于射宫。\n礼事展，乐物具。\n王夏阕，驺虞奏。\n决拾既次，雕弓斯彀达馀萌于暮春，昭诚心以远喻。\n进明德而崇业，涤饕餮之贪欲。\n仁风衍而外流，谊方激而遐骛。\n日月会于龙狵，恤民事之劳疚。\n因休力以息勤，致欢忻于春酒。\n执銮刀以袒割，奉觞豆于国叟。\n降至尊以训恭，送迎拜乎三寿。\n敬慎威仪，示民不偷我有嘉宾，其乐愉愉。\n声教布濩，盈溢天区。\n”　　“文德既昭，武节是宣。\n三农之隙，曜威中原。\n岁惟仲冬，大阅西园。\n虞人掌焉，先期戒事。\n悉率百禽，鸠诸灵囿。\n兽之所同，是谓告备。\n乃御小戎，抚轻轩。\n中畋四牡，既佶且闲。\n戈矛若林，牙旗缤纷。\n迄上林，结徒营。\n次和树表，司铎授钲。\n坐作进退，节以军声。\n三令五申，示戮斩牲。\n陈师鞠旅，教达禁成。\n火列具举，武士星敷。\n鹅鹳鱼丽，箕张翼舒。\n轨尘掩迒，匪疾匪徐。\n驭不诡遇，射不翦毛。\n升献六禽，时膳四膏。\n马足未极，舆徒不劳。\n成礼三殴，解罘放麟。\n不穷乐以训俭，不殚物以昭仁。\n慕天乙之弛罟，因教祝以怀民。\n仪姬伯之渭阳，失熊罴而获人。\n泽浸昆虫，威振八寓。\n好乐无荒，允文允武。\n薄狩于敖，既璅璅焉。\n岐阳之蒐，又何足数。\n”　　“尔乃卒岁大傩，殴除群厉。\n方相秉钺，巫觋操茢侲子万童，丹首玄制。\n桃弧棘矢，所发无臬。\n飞砾雨散，刚瘅必毙。\n煌火驰而星流，逐赤疫于四裔。\n然后凌天池，绝飞梁。\n捎魑魅，斮獝狂。\n斩蜲蛇，脑方良。\n囚耕父于清泠，溺女魃于神潢残夔魖与罔像，殪野仲而歼游光。\n八灵为之震慴，况鬾蛊与毕方。\n度朔作梗，守以郁垒。\n神荼副焉，对操索苇。\n目察区陬，司执遗鬼。\n京室密清，罔有不韪。\n”　　“于是阴阳交和，庶物时育。\n卜征考祥，终然允淑。\n乘舆巡乎岱岳，劝稼穑于原陆。\n同衡律而壹轨量，齐急舒于寒燠省幽明以黜陟，乃反旆而回复。\n望先帝之旧墟，慨长思而怀古！俟阊风而西遐，致恭祀乎高祖。\n既春游以发生，启诸蛰于潜户。\n度秋豫以收成，观丰年之多稌嘉田畯之匪懈，行致赉于九扈。\n左瞰暘谷，右睨玄圃。\n眇天末以远期，规万世而大摹且归来以释劳，膺多福以安悆总集瑞命，备致嘉祥。\n圉林氏之驺虞，扰泽马与腾黄。\n鸣女床之鸾鸟，舞丹穴之凤皇。\n植华平于春圃，丰朱草于中唐。\n惠风广被，泽洎幽荒。\n北燮丁令，南谐越裳。\n西包大秦，东过乐浪重舌之人九译，佥稽首而来王。\n”　　“是以论其迁邑易京，则同规乎殷盘。\n改奢即俭，则合美乎斯干。\n登封降禅，则齐德乎黄轩。\n为无为，事无事，永有民以孔安。\n遵节俭，尚素朴。\n思仲尼之克己，履老氏之常足。\n将使心不乱其所在，目不见其可欲。\n贱犀象，简珠玉。\n藏金于山，扺璧于谷。\n翡翠不裂，玳瑁不蔟所贵惟贤，所宝惟谷。\n民去末而反本，咸怀忠而抱悫于斯之时，海内同悦，曰：‘吁！汉帝之德，侯其褘而！’盖蓂荚为难莳也，故旷世而不觌。\n惟我后能殖之，以至和平，方将数诸朝阶。\n然则道胡不怀，化胡不柔？声与风翔，泽从云游。\n万物我赖，亦又何求？德寓天覆，辉烈火烛。\n狭三王之趢趗，轶五帝之长驱。\n踵二皇之遐武，谁谓驾迟而不能属？东京之懿未罄，值余有犬马之疾，不能究其精详。\n故粗为宾言其梗概如此。\n”　　“若乃流遁忘反，放心不觉，乐而无节，后离其戚，一言几于丧国，我未之学也。\n且夫挈缾之智，守不假器。\n况纂帝业，而轻天位。\n瞻仰二祖，厥庸孔肆。\n常翘翘以危惧，若乘奔而无辔。\n白龙鱼服，见困豫且虽万乘之无惧，犹憷惕于一夫。\n终日不离其辎重，独微行其焉如？夫君人者，黈纩塞耳，车中不内顾。\n佩以制容，銮以节涂。\n行不变玉，驾不乱步。\n却走马以粪车，何惜騕褭与飞兔。\n方其用财取物，常畏生类之殄也。\n赋政任役，常畏人力之尽也。\n取之以道，用之以时。\n山无槎辞，畋不麇胎。\n草木蕃庑，鸟兽阜滋。\n民忘其劳，乐输其财。\n百姓同于饶衍，上下共其雍熙。\n洪恩素蓄，民心固结。\n执谊顾主，夫怀贞节。\n忿奸慝之干命，怨皇统之见替玄谋设而阴行，合二九而成谲。\n登圣皇于天阶，章汉祚之有秩。\n若此，故王业可乐焉。\n”　　“今公子苟好勦民以媮乐，忘民怨之为仇也；好殚物以穷宠，忽下叛而生忧也。\n夫水所以载舟，亦所以覆舟。\n坚冰作于履霜，寻木起于櫱栽。\n昧旦丕显，后世犹怠。\n况初制于甚泰，服者焉能改裁故相如壮上林之观，杨雄骋羽猎之辞。\n虽系以隤墙填堑，乱以收罝解罘卒无补于风规，祇以昭其愆尤。\n臣济奓以陵君，忘经国之长基。\n故函谷击柝于东，西朝颠覆而莫持。\n凡人心是所学，体安所习。\n鲍肆不知其怄，翫其所以先入。\n咸池不齐度于鼃咬，而众听或疑。\n能不惑者，其唯子野乎？”　　客既醉于大道，饱于文义。\n劝德畏戒，喜惧交争。\n罔然若酲，朝罢夕倦，夺气褫魄之为者，忘其所以为谈，失其所以为夸。\n良久乃言曰：“鄙哉予乎！习非而遂迷也，幸见指南于吾子。\n若仆所闻，华而不实；先生之言，信而有徵。\n鄙夫寡识，而今而后，乃知大汉之德馨，咸在于此。\n昔常恨三坟五典既泯。\n仰不睹炎帝帝魁之美，得闻先生之馀论。\n则大庭氏何以尚兹？走虽不敏，庶斯达矣。\n”"},
{"title": "眼儿媚·中元夜有感", "author": "纳兰性德", "dynasty": "清代", "content": "手写香台金字经，惟愿结来生。\n莲花漏转，杨枝露滴，想鉴微诚。\n欲知奉倩神伤极，凭诉与秋擎。\n西风不管，一池萍水，几点荷灯。"},
{"title": "谢池春·壮岁从戎", "author": "陆游", "dynasty": "宋代", "content": "壮岁从戎，曾是气吞残虏。\n阵云高、狼烽夜举。\n朱颜青鬓，拥雕戈西戍。\n笑儒冠、自来多误。\n功名梦断，却泛扁舟吴楚。\n漫悲歌、伤怀吊古。\n烟波无际，望秦关何处。\n叹流年、又成虚度。"},
{"title": "江陵使至汝州", "author": "王建", "dynasty": "唐代", "content": "回看巴路在云间，寒食离家麦熟还。\n日暮数峰青似染，商人说是汝州山。"},
{"title": "岘山怀古", "author": "陈子昂", "dynasty": "唐代", "content": "秣马临荒甸，登高览旧都。\n犹悲堕泪碣，尚想卧龙图。\n城邑遥分楚，山川半入吴。\n丘陵徒自出，贤圣几凋枯！野树苍烟断，津楼晚气孤。\n谁知万里客，怀古正踌蹰。"},
{"title": "感皇恩·骑马踏红尘", "author": "赵企", "dynasty": "宋代", "content": "骑马踏红尘，长安重到，人面依前似花好。\n旧欢才展，又被新愁分了。\n未成云雨梦，巫山晓。\n千里断肠，关山古道，回首高城似天杳。\n满怀离恨，付与落花啼鸟。\n故人何处也？青春老。"},
{"title": "野居偶作", "author": "贯休", "dynasty": "唐代", "content": "高淡清虚即是家，何须须占好烟霞。\n无心于道道自得，有意向人人转赊。\n风触好花文锦落，砌横流水玉琴斜。\n但令如此还如此，谁羡前程未可涯。"},
{"title": "夷门歌", "author": "王维", "dynasty": "唐代", "content": "七雄雄雌犹未分，攻城杀将何纷纷。\n秦兵益围邯郸急，魏王不救平原君。\n公子为嬴停驷马，执辔愈恭意愈下。\n亥为屠肆鼓刀人，嬴乃夷门抱关者。\n非但慷慨献良谋，意气兼将身命酬。\n向风刎颈送公子，七十老翁何所求。"},
{"title": "引驾行·红尘紫陌", "author": "柳永", "dynasty": "宋代", "content": "红尘紫陌，斜阳暮草长安道，是离人。\n断魂处，迢迢匹马西征。\n新晴。\n韶光明媚，轻烟淡薄和气暖，望花村。\n路隐映，摇鞭时过长亭。\n愁生。\n伤凤城仙子，别来千里重行行。\n又记得、临歧泪眼，湿莲脸盈盈。\n消凝。\n花朝月夕，最苦冷落银屏。\n想媚容、耿耿无眠，屈指已算回程。\n相萦。\n空万般思忆，争如归去睹倾城。\n向绣帏、深处并枕，说如此牵情。"},
{"title": "五律·张冠道中", "author": "毛泽东", "dynasty": "近现代", "content": "朝雾弥琼宇，征马嘶北风。\n露湿尘难染，霜笼鸦不惊。\n戎衣犹铁甲，须眉等银冰。\n踟蹰张冠道，恍若塞上行。"},
{"title": "摄山秋夕作", "author": "屈大均", "dynasty": "清代", "content": "秋林无静树，叶落鸟频惊。\n一夜疑风雨，不知山月生。\n松门开积翠，潭水入空明。\n渐觉天鸡晓，披衣念远征。"},
{"title": "贵公子夜阑曲", "author": "李贺", "dynasty": "唐代", "content": "袅袅沉水烟，乌啼夜阑景。\n曲沼芙蓉波，腰围白玉冷。"},
{"title": "乞食", "author": "陶渊明", "dynasty": "魏晋", "content": "饥来驱我去，不知竟何之。\n行行至斯里，叩门拙言辞。\n主人解余意，遗赠岂虚来。\n谈谐终日夕，觞至辄倾杯。\n情欣新知欢，言咏遂赋诗。\n感子漂母惠，愧我非韩才。\n衔戢知何谢，冥报以相贻。"},
{"title": "鸳鸯梦·午醉厌厌醒自晚", "author": "贺铸", "dynasty": "宋代", "content": "午醉厌厌醒自晚，鸳鸯春梦初惊。\n闲花深院听啼莺。\n斜阳如有意，偏傍小窗明。\n莫倚雕阑怀往事，吴山楚水纵横。\n多情人奈物无情。\n闲愁朝复暮，相应两潮生。"},
{"title": "宴桃源·前度小花静院", "author": "白居易", "dynasty": "唐代", "content": "前度小花静院，不比寻常时见。\n见了又还休，愁却等闲分散。\n肠断，肠断，记取钗横鬓乱。"},
{"title": "正月", "author": "佚名", "dynasty": "先秦", "content": "正月繁霜，我心忧伤。\n民之讹言，亦孔之将。\n念我独兮，忧心京京。\n哀我小心，癙忧以痒。\n父母生我，胡俾我瘉？不自我先，不自我后。\n好言自口，莠言自口。\n忧心愈愈，是以有侮。\n忧心惸惸，念我无禄。\n民之无辜，并其臣仆。\n哀我人斯，于何从禄？瞻乌爰止？于谁之屋？瞻彼中林，侯薪侯蒸。\n民今方殆，视天梦梦。\n既克有定，靡人弗胜。\n有皇上帝，伊谁云憎？谓山盖卑，为冈为陵。\n民之讹言，宁莫之惩。\n召彼故老，讯之占梦。\n具曰予圣，谁知乌之雌雄！谓天盖高，不敢不局。\n谓地盖厚，不敢不蹐。\n维号斯言，有伦有脊。\n哀今之人，胡为虺蜴？瞻彼阪田，有菀其特。\n天之杌我，如不我克。\n彼求我则，如不我得。\n执我仇仇，亦不我力。\n心之忧矣，如或结之。\n今兹之正，胡然厉矣？燎之方扬，宁或灭之？赫赫宗周，褒姒灭之！终其永怀，又窘阴雨。\n其车既载，乃弃尔辅。\n载输尔载，将伯助予！无弃尔辅，员于尔辐。\n屡顾尔仆，不输尔载。\n终逾绝险，曾是不意。\n鱼在于沼，亦匪克乐。\n潜虽伏矣，亦孔之炤。\n忧心惨惨，念国之为虐！彼有旨酒，又有嘉肴。\n洽比其邻，婚姻孔云。\n念我独兮，忧心殷殷。\n佌佌彼有屋，蔌蔌方有谷。\n民今之无禄，天夭是椓。\n哿矣富人，哀此惸独。"},
{"title": "如梦令·题淮山楼", "author": "苏轼", "dynasty": "宋代", "content": "城上层楼叠巘，城下清淮古汴。\n举手揖吴云，人与暮天俱远。\n魂断，魂断，后夜松江月满。"},
{"title": "黎拾遗昕裴秀才迪见过秋夜对雨之作", "author": "王维", "dynasty": "唐代", "content": "促织鸣已急，轻衣行向重。\n寒灯坐高馆，秋雨闻疏钟。\n白法调狂象，玄言问老龙。\n何人顾蓬径，空愧求羊踪。"},
{"title": "夜宴左氏庄", "author": "杜甫", "dynasty": "唐代", "content": "林风纤月落，衣露净琴张。\n暗水流花径，春星带草堂。\n检书烧烛短，看剑引杯长。\n诗罢闻吴咏，扁舟意不忘。"},
{"title": "碧瓦", "author": "范成大", "dynasty": "宋代", "content": "碧瓦楼头绣幙遮，赤栏桥外绿溪斜。\n无风杨柳漫天絮，不雨棠梨满地花。"},
{"title": "朝中措·长年心事寄林扃", "author": "范成大", "dynasty": "宋代", "content": "长年心事寄林扃，尘鬓已星星。\n芳意不如水远，归心欲与云平。\n留连一醉，花残日永，雨后山明。\n从此量船载酒，莫教闲却春情。"},
{"title": "金陵驿·其一", "author": "文天祥", "dynasty": "宋代", "content": "草合离宫转夕晖，孤云飘泊复何依？山河风景元无异，城郭人民半已非。\n满地芦花和我老，旧家燕子傍谁飞？从今别却江南路，化作啼鹃带血归。"},
{"title": "度关山", "author": "曹操", "dynasty": "两汉", "content": "天地间，人为贵。\n立君牧民，为之轨则。\n车辙马迹，经纬四极。\n黜陟幽明，黎庶繁息。\n於铄贤圣，总统邦域。\n封建五爵，井田刑狱，有燔丹书，无普赦赎。\n皋陶甫侯，何有失职。\n嗟哉后世，改制易律。\n劳民为君，役赋其力。\n舜漆食器，畔者十国，不及唐尧，采椽不斫。\n世叹伯夷，欲以厉俗。\n侈恶之大，俭为共德。\n许由推让，岂有讼曲。\n兼爱尚同，疏者为戚。"},
{"title": "卜算子·薄宦各东西", "author": "黄公度", "dynasty": "宋代", "content": "薄宦各东西，往事随风雨。\n先自离歌不忍闻，又何况，春将暮。\n愁共落花多，人逐征鸿去。\n君向潇湘我向秦，后会知何处。"},
{"title": "人月圆·吴门怀古", "author": "张可久", "dynasty": "元代", "content": "山藏白虎云藏寺，池上老梅枝。\n洞庭归兴，香柑红树，鲈鲙银丝。\n白家池馆，吴宫花草，可似当时。\n最怜人处，啼乌夜月，犹怨西施。"},
{"title": "子规", "author": "吴融", "dynasty": "唐代", "content": "举国繁华委逝川，羽毛飘荡一年年。\n他山叫处花成血，旧苑春来草似烟。\n雨暗不离浓绿树，月斜长吊欲明天。\n湘江日暮声凄切，愁杀行人归去船。"},
{"title": "过始皇墓", "author": "王维", "dynasty": "唐代", "content": "古墓成苍岭，幽宫象紫台。\n星辰七曜隔，河汉九泉开。\n有海人宁渡，无春雁不回。\n更闻松韵切，疑是大夫哀。"},
{"title": "浣溪沙·和柳亚子先生", "author": "毛泽东", "dynasty": "近现代", "content": "颜斶齐王各命前，多年矛盾廓无边，而今一扫纪新元。\n最喜诗人高唱至，正和前线捷音联，妙香山上战旗妍。"},
{"title": "初至巴陵与李十二白、裴九同泛洞庭湖三首·其一", "author": "贾至", "dynasty": "唐代", "content": "江上相逢皆旧游，湘山永望不堪愁。\n明月秋风洞庭水，孤鸿落叶一扁舟。"},
{"title": "扶风豪士歌", "author": "李白", "dynasty": "唐代", "content": "洛阳三月飞胡沙，洛阳城中人怨嗟。\n天津流水波赤血，白骨相撑如乱麻。\n我亦东奔向吴国，浮云四塞道路赊。\n东方日出啼早鸦，城门人开扫落花。\n梧桐杨柳拂金井，来醉扶风豪士家。\n扶风豪士天下奇，意气相倾山可移。\n作人不倚将军势，饮酒岂顾尚书期。\n雕盘绮食会众客，吴歌赵舞香风吹。\n原尝春陵六国时，开心写意君所知。\n堂中各有三千士，明日报恩知是谁。\n抚长剑，一扬眉，清水白石何离离。\n脱吾帽，向君笑。\n饮君酒，为君吟。\n张良未逐赤松去，桥边黄石知我心。"},
{"title": "木兰花慢·紫箫吹散後", "author": "张孝祥", "dynasty": "宋代", "content": "紫箫吹散后，恨燕子、只空楼。\n念璧月长亏，玉簪中断，覆水难收。\n青鸾送碧云句，道霞扃雾锁不堪忧。\n情与文梭共织，怨随宫叶同流。\n人间天上两悠悠。\n暗泪洒灯篝。\n记谷口园林，当时驿舍，梦里曾游。\n银屏低闻笑语，但醉时冉冉醒时愁。\n拟把菱花一半，试寻高价皇州。"},
{"title": "后游", "author": "杜甫", "dynasty": "唐代", "content": "寺忆曾游处，桥怜再渡时。\n江山如有待，花柳自无私。\n野润烟光薄，沙暄日色迟。\n客愁全为减，舍此复何之？"},
{"title": "中夜起望西园值月上", "author": "柳宗元", "dynasty": "唐代", "content": "觉闻繁露坠，开户临西园。\n寒月上东岭，泠泠疏竹根。\n石泉远逾响，山鸟时一喧。\n倚楹遂至旦，寂寞将何言。"},
{"title": "次潼关先寄张十二阁老使君", "author": "韩愈", "dynasty": "唐代", "content": "荆山已去华山来，日出潼关四扇开。\n刺史莫辞迎候远，相公亲破蔡州回。"},
{"title": "沁园春·观潮", "author": "吴伟业", "dynasty": "清代", "content": "八月奔涛，千尺崔嵬，砉然欲惊。\n似灵妃顾笑，神鱼进舞；冯夷击鼓，白马来迎。\n伍相鸱夷，钱王羽箭，怒气强于十万兵。\n峥嵘甚，讶雪山中断，银汉西倾。\n孤舟铁笛风清，待万里乘槎问客星。\n叹鲸鲵未翦，戈船满岸；蟾蜍正吐，歌管倾城。\n狎浪儿童，横江士女，笑指渔翁一叶轻。\n谁知道，是观潮枚叟，论水庄生。"},
{"title": "行香子·三山作", "author": "辛弃疾", "dynasty": "宋代", "content": "好雨当春，要趁归耕。\n况而今、已是清明。\n小窗坐地，侧听檐声。\n恨夜来风，夜来月，夜来云。\n花絮飘零。\n莺燕丁宁。\n怕妨侬、湖上闲行。\n天心肯後，费甚心情。\n放霎时阴，霎时雨，霎时晴。"},
{"title": "与元微之书", "author": "白居易", "dynasty": "唐代", "content": "四月十日夜，乐天白：　　微之微之！不见足下面已三年矣，不得足下书欲二年矣，人生几何，离阔如此？况以胶漆之心，置于胡越之身，进不得相合，退不能相忘，牵挛乖隔，各欲白首。\n微之微之，如何如何！天实为之，谓之奈何！　　仆初到浔阳时，有熊孺登来，得足下前年病甚时一札，上报疾状，次叙病心，终论平生交分。\n且云：危惙之际，不暇及他，唯收数帙文章，封题其上曰：“他日送达白二十二郎，便请以代书。\n”悲哉！微之于我也，其若是乎！又睹所寄闻仆左降诗云：“残灯无焰影幢幢，此夕闻君谪九江。\n垂死病中惊坐起，暗风吹雨入寒窗。\n”此句他人尚不可闻，况仆心哉！至今每吟，犹恻恻耳。\n　　且置是事，略叙近怀。\n仆自到九江，已涉三载。\n形骸且健，方寸甚安。\n下至家人，幸皆无恙。\n长兄去夏自徐州至，又有诸院孤小弟妹六七人提挈同来。\n顷所牵念者，今悉置在目前，得同寒暖饥饱，此一泰也。\n江州风候稍凉，地少瘴疠。\n乃至蛇虺蚊蚋，虽有，甚稀。\n湓鱼颇肥，江酒极美。\n其余食物，多类北地。\n仆门内之口虽不少，司马之俸虽不多，量入俭用，亦可自给。\n身衣口食，且免求人，此二泰也。\n仆去年秋始游庐山，到东西二林间香炉峰下，见云水泉石，胜绝第一，爱不能舍。\n因置草堂，前有乔松十数株，修竹千余竿。\n青萝为墙援，白石为桥道，流水周于舍下，飞泉落于檐间，红榴白莲，罗生池砌。\n大抵若是，不能殚记。\n每一独往，动弥旬日。\n平生所好者，尽在其中。\n不唯忘归，可以终老。\n此三泰也。\n计足下久不得仆书，必加忧望，今故录三泰以先奉报，其余事况，条写如后云云。\n　　微之微之！作此书夜，正在草堂中山窗下，信手把笔，随意乱书。\n封题之时，不觉欲曙。\n举头但见山僧一两人，或坐或睡。\n又闻山猿谷鸟，哀鸣啾啾。\n平生故人，去我万里，瞥然尘念，此际暂生。\n余习所牵，便成三韵云：“忆昔封书与君夜，金銮殿后欲明天。\n今夜封书在何处？庐山庵里晓灯前。\n笼鸟槛猿俱未死，人间相见是何年！”微之微之！此夕我心，君知之乎？乐天顿首。"},
{"title": "宿楚国寺有怀", "author": "赵嘏", "dynasty": "唐代", "content": "风动衰荷寂寞香，断烟残月共苍苍。\n寒生晚寺波摇壁，红堕疏林叶满床。\n起雁似惊南浦棹，阴云欲护北楼霜。\n江边松菊荒应尽，八月长安夜正长。"},
{"title": "醉后赠从甥高镇", "author": "李白", "dynasty": "唐代", "content": "马上相逢揖马鞭，客中相见客中怜。\n欲邀击筑悲歌饮，正值倾家无酒钱。\n江东风光不借人，枉杀落花空自春。\n黄金逐手快意尽，昨日破产今朝贫。\n丈夫何事空啸傲，不如烧却头上巾。\n君为进士不得进，我被秋霜生旅鬓。\n时清不及英豪人，三尺童儿重廉蔺。\n匣中盘剑装䱜鱼，闲在腰间未用渠。\n且将换酒与君醉，醉归托宿吴专诸。"},
{"title": "永遇乐·次稼轩北固楼词韵", "author": "姜夔", "dynasty": "宋代", "content": "云隔迷楼，苔封很石，人向何处。\n数骑秋烟，一篙寒汐，千古空来去。\n使君心在，苍厓绿嶂，苦被北门留住。\n有尊中酒差可饮，大旗尽绣熊虎。\n前身诸葛，来游此地，数语便酬三顾。\n楼外冥冥，江皋隐隐，认得征西路。\n中原生聚，神京耆老，南望长淮金鼓。\n问当时、依依种柳，至今在否。"},
{"title": "还旧居", "author": "陶渊明", "dynasty": "魏晋", "content": "畴昔家上京，六载去还归。\n今日始复来，恻怆多所悲。\n阡陌不移旧，邑屋或时非。\n履历周故居，邻老罕复遗，步步寻往迹，有处特依依。\n流幻百年中，寒暑日相推。\n常恐大化尽，气力不及衰。\n拨置且莫念，一觞聊可挥。"},
{"title": "长平箭头歌", "author": "李贺", "dynasty": "唐代", "content": "漆灰骨末丹水沙，凄凄古血生铜花。\n白翎金竿雨中尽，直余三脊残狼牙。\n我寻平原乘两马，驿东石田蒿坞下。\n风长日短星萧萧，黑旗云湿悬空夜。\n左魂右魄啼肌瘦，酪瓶倒尽将羊炙。\n虫栖雁病芦笋红，回风送客吹阴火。\n访古丸澜收断镞，折锋赤璺曾刲肉。\n南陌东城马上儿，劝我将金换簝竹。"},
{"title": "雨霖铃·槐阴添绿", "author": "晁端礼", "dynasty": "宋代", "content": "槐阴添绿。\n雨馀花落，酒病相续。\n闲寻双杏凝伫，池塘暖、鸳鸯浴。\n却向窗昼卧，正春睡难足。\n叹好梦、一一无凭，帐掩金花坐凝目。\n当时共赏移红烛。\n向花间、小饮杯盘促。\n蔷薇花下曾记，双凤带、索题诗曲。\n别后厌厌，应是香肌，瘦减罗幅。\n问燕子、不肯传情，甚入华堂宿。"},
{"title": "酬李穆见寄", "author": "刘长卿", "dynasty": "唐代", "content": "孤舟相访至天涯，万转云山路更赊。\n欲扫柴门迎远客，青苔黄叶满贫家。"},
{"title": "湘南即事", "author": "戴叔伦", "dynasty": "唐代", "content": "卢橘花开枫叶衰，出门何处望京师。\n沅湘日夜东流去，不为愁人住少时。"},
{"title": "刺世疾邪赋", "author": "赵壹", "dynasty": "两汉", "content": "伊五帝之不同礼，三王亦又不同乐。\n数极自然变化，非是故相反。\n德政不能救世溷乱，赏罚岂足惩时清浊？春秋时祸败之始，战国逾增其荼毒。\n秦汉无以相踰越，乃更加其怨酷。\n宁计生民之命？为利己而自足。\n　　于兹迄今，情伪万方。\n佞诌日炽，刚克消亡。\n舐痔结驷，正色徒行。\n妪竬名势，抚拍豪强。\n偃蹇反俗，立致咎殃。\n捷慑逐物，日富月昌。\n浑然同惑，孰温孰凉？邪夫显进，直士幽藏。\n　　原斯瘼之所兴，实执政之匪贤。\n女谒掩其视听兮，近习秉其威权。\n所好则钻皮出其毛羽，所恶则洗垢求其瘢痕。\n虽欲竭诚而尽忠，路绝险而靡缘。\n九重既不可启，又群吠之狺狺。\n安危亡于旦夕，肆嗜慾于目前。\n奚异涉海之失柁，坐积薪而待然？荣纳由于闪榆，孰知辨其蚩妍？故法禁屈橈于势族，恩泽不逮于单门。\n宁饥寒于尧舜之荒岁兮，不饱暖于当今之丰年。\n乘理虽死而非亡，违义虽生而匪存。\n　　有秦客者，乃为诗曰：河清不可俟，人命不可延。\n顺风激靡草，富贵者称贤。\n文籍虽满腹，不如一囊钱。\n伊优北堂上，抗髒依门边。\n　　鲁生闻此辞，紧而作歌曰：势家多所宜，咳唾自成珠；被褐怀金玉，兰蕙化为刍。\n贤者虽独悟，所困在群愚。\n且各守尔分，勿复空驰驱。\n哀哉复哀哉，此是命矣夫！"},
{"title": "礼部贡院阅进士就试", "author": "欧阳修", "dynasty": "宋代", "content": "紫案焚香暖吹轻，广庭清晓席群英。\n无哗战士衔枚勇，下笔春蚕食叶声。\n乡里献贤先德行，朝廷列爵待公卿。\n自惭衰病心神耗，赖有群公鉴裁精。"},
{"title": "暮春有感寄友人", "author": "鱼玄机", "dynasty": "唐代", "content": "莺语惊残梦，轻妆改泪容。\n竹阴初月薄，江静晚烟浓。\n湿觜衔泥燕，香须采蕊蜂。\n独怜无限思，吟罢亚枝松。"},
{"title": "黄州", "author": "陆游", "dynasty": "宋代", "content": "局促常悲类楚囚，迁流还叹学齐优。\n江声不尽英雄恨，天意无私草木秋。\n万里羁愁添白发，一帆寒日过黄州。\n君看赤壁终陈迹，生子何须似仲谋！"},
{"title": "佳人醉·暮景萧萧雨霁", "author": "柳永", "dynasty": "宋代", "content": "暮景萧萧雨霁。\n云淡天高风细。\n正月华如水。\n金波银汉，潋滟无际。\n冷浸书帷梦断，却披衣重起。\n临轩砌。\n素光遥指。\n因念翠蛾，杳隔音尘何处，相望同千里。\n尽凝睇。\n厌厌无寐。\n渐晓雕阑独倚。"},
{"title": "菩萨蛮·雨晴夜合玲珑日", "author": "温庭筠", "dynasty": "唐代", "content": "雨晴夜合玲珑日，万枝香袅红丝拂。\n闲梦忆金堂，满庭萱草长。\n绣帘垂箓簌，眉黛远山绿。\n春水渡溪桥，凭栏魂欲销。"},
{"title": "秋日题窦员外崇德里新居", "author": "刘禹锡", "dynasty": "唐代", "content": "长爱街西风景闲，到君居处暂开颜。\n清光门外一渠水，秋色墙头数点山。\n疏种碧松通月朗，多栽红药待春还。\n莫言堆案无馀地，认得诗人在此间。"},
{"title": "菩萨蛮·蕊黄无限当山额", "author": "温庭筠", "dynasty": "唐代", "content": "蕊黄无限当山额，宿妆隐笑纱窗隔。\n相见牡丹时，暂来还别离。\n翠钗金作股，钗上蝶双舞。\n心事竟谁知？月明花满枝。"},
{"title": "入黄溪闻猿", "author": "柳宗元", "dynasty": "唐代", "content": "溪路千里曲，哀猿何处鸣。\n孤臣泪已尽，虚作断肠声。"},
{"title": "清平乐·洛阳愁绝", "author": "温庭筠", "dynasty": "唐代", "content": "洛阳愁绝，杨柳花飘雪。\n终日行人恣攀折，桥下水流呜咽。\n上马争劝离觞，南浦莺声断肠。\n愁杀平原年少，回首挥泪千行。"},
{"title": "浣溪沙·清润风光雨后天", "author": "晁端礼", "dynasty": "宋代", "content": "清润风光雨后天。\n蔷薇花谢绿窗前。\n碧琉璃瓦欲生烟。\n十里闲情凭蝶梦，一春幽怨付鲲弦。\n小楼今夜月重圆。"},
{"title": "望江东·江水西头隔烟树", "author": "黄庭坚", "dynasty": "宋代", "content": "江水西头隔烟树。\n望不见、江东路。\n思量只有梦来去。\n更不怕、江阑住。\n灯前写了书无数。\n算没个、人传与。\n直饶寻得雁分付。\n又还是、秋将暮。"},
{"title": "过五原胡儿饮马泉 / 盐州过饮马泉", "author": "李益", "dynasty": "唐代", "content": "绿杨著水草如烟，旧是胡儿饮马泉。\n几处吹笳明月夜，何人倚剑白云天。\n从来冻合关山路，今日分流汉使前。\n莫遣行人照容鬓，恐惊憔悴入新年。"},
{"title": "龙潭夜坐", "author": "王守仁", "dynasty": "明代", "content": "何处花香入夜清？石林茅屋隔溪声。\n幽人月出每孤往，栖鸟山空时一鸣。\n草露不辞芒屦湿，松风偏与葛衣轻。\n临流欲写猗兰意，江北江南无限情。"},
{"title": "满江红·无利无名", "author": "张昪", "dynasty": "宋代", "content": "无利无名，无荣无辱，无烦无恼。\n夜灯前、独歌独酌，独吟独笑。\n况值群山初雪满，又兼明月交光好。\n便假饶百岁拟如何，从他老。\n知富贵，谁能保。\n知功业，何时了。\n算箪瓢金玉，所争多少。\n一瞬光阴何足道，便思行乐常不早。\n待春来携酒殢东风，眠芳草。"},
{"title": "惜黄花慢·孤雁", "author": "贺双卿", "dynasty": "清代", "content": "碧尽遥天，但暮霞散绮，碎剪红鲜。\n听时愁近，望时怕远，孤鸿一个，去向谁边。\n素霜已冷芦花渚，更休倩、鸥鹭相怜。\n暗自眠。\n凤凰纵好，宁是姻缘。\n凄凉劝你无言。\n趁一沙半水，且度流年。\n稻梁初尽，网罗正苦，梦魂易警，几处寒烟。\n断肠可似婵娟意，寸心里、多少缠绵。\n夜未闲，倦飞误宿平田。"},
{"title": "记游松风亭", "author": "苏轼", "dynasty": "宋代", "content": "余尝寓居惠州嘉祐寺，纵步松风亭下。\n足力疲乏，思欲就亭止息。\n望亭宇尚在木末，意谓是如何得到？良久，忽曰：“此间有甚么歇不得处？”由是如挂钩之鱼，忽得解脱。\n若人悟此，虽兵阵相接，鼓声如雷霆，进则死敌，退则死法，当恁么时也不妨熟歇。"},
{"title": "经檀道济故垒", "author": "刘禹锡", "dynasty": "唐代", "content": "万里长城坏，荒营野草秋。\n秣陵多士女，犹唱白符鸠。"},
{"title": "观胡人吹笛", "author": "李白", "dynasty": "唐代", "content": "胡人吹玉笛，一半是秦声。\n十月吴山晓，梅花落敬亭。\n愁闻出塞曲，泪满逐臣缨。\n却望长安道，空怀恋主情。"},
{"title": "煞·赠长春宫雪庵学士", "author": "王伯成", "dynasty": "元代", "content": "莫苦求，休强揽。\n莫教邂逅遭坑陷。\n恐哉笞杖徒流绞，慎矣公侯伯子男。\n争夸炫，千钟美禄，一品高衔？"},
{"title": "明神", "author": "李商隐", "dynasty": "唐代", "content": "明神司过岂令冤，暗室由来有祸门。\n莫为无人欺一物，他时须虑石能言。"},
{"title": "醉蓬莱·重九上君猷", "author": "苏轼", "dynasty": "宋代", "content": "余谪居黄，三见重九，每岁与太守徐君猷会于栖霞。\n今年公将去，乞郡湖南。\n念此惘然，故作此词。\n笑劳生一梦，羁旅三年，又还重九。\n华发萧萧，对荒园搔首。\n赖有多情，好饮无事，似古人贤守。\n岁岁登高，年年落帽，物华依旧。\n此会应须烂醉，仍把紫菊茱萸，细看重嗅。\n摇落霜风，有手栽双柳。\n来岁今朝，为我西顾，酹羽觞江口。\n会与州人，饮公遗爱，一江醇酎。"},
{"title": "聚蚊谣", "author": "刘禹锡", "dynasty": "唐代", "content": "沉沉夏夜兰堂开，飞蚊伺暗声如雷。\n嘈然歘起初骇听，殷殷若自南山来。\n喧腾鼓舞喜昏黑，昧者不分聪者惑。\n露华滴沥月上天，利觜迎人看不得。\n我躯七尺尔如芒，我孤尔众能我伤。\n天生有时不可遏，为尔设幄潜匡床。\n清商一来秋日晓，羞尔微形饲丹鸟。"},
{"title": "生查子·官身几日闲", "author": "晏几道", "dynasty": "宋代", "content": "官身几日闲，世事何时足。\n君貌不常红，我鬓无重绿。\n榴花满盏香，金缕多情曲。\n且尽眼中欢，莫叹时光促。"},
{"title": "清溪半夜闻笛", "author": "李白", "dynasty": "唐代", "content": "羌笛梅花引，吴溪陇水情。\n寒山秋浦月，肠断玉关声。"},
{"title": "望终南山寄紫阁隐者", "author": "李白", "dynasty": "唐代", "content": "出门见南山，引领意无限。\n秀色难为名，苍翠日在眼。\n有时白云起，天际自舒卷。\n心中与之然，托兴每不浅。\n何当造幽人，灭迹栖绝巘。"},
{"title": "孤儿行", "author": "佚名", "dynasty": "两汉", "content": "孤儿生，孤子遇生，命独当苦。\n父母在时，乘坚车，驾驷马。\n父母已去，兄嫂令我行贾。\n南到九江，东到齐与鲁。\n腊月来归，不敢自言苦。\n头多虮虱，面目多尘土。\n大兄言办饭，大嫂言视马。\n上高堂，行取殿下堂。\n孤儿泪下如雨。\n使我朝行汲，暮得水来归。\n手为错，足下无菲。\n怆怆履霜，中多蒺藜。\n拔断蒺藜肠肉中，怆欲悲。\n泪下渫渫，清涕累累。\n冬无复襦，夏无单衣。\n居生不乐，不如早去，下从地下黄泉。\n春气动，草萌芽。\n三月蚕桑，六月收瓜。\n将是瓜车，来到还家。\n瓜车反覆。\n助我者少，啖瓜者多。\n愿还我蒂，兄与嫂严。\n独且急归，当兴校计。\n乱曰：里中一何譊譊，愿欲寄尺书，将与地下父母，兄嫂难与久居。"},
{"title": "与歌者何戡", "author": "刘禹锡", "dynasty": "唐代", "content": "二十余年别帝京，重闻天乐不胜情。\n旧人唯有何戡在，更与殷勤唱渭城。"},
{"title": "浪淘沙·其四", "author": "刘禹锡", "dynasty": "唐代", "content": "鹦鹉洲头浪飐沙，青楼春望日将斜。\n衔泥燕子争归舍，独自狂夫不忆家。"},
{"title": "南柯子·春景", "author": "田为", "dynasty": "宋代", "content": "梦怕愁时断，春从醉里回。\n凄凉怀抱向谁开？些子清明时候被莺催。\n柳外都成絮，栏边半是苔。\n多情帘燕独徘徊，依旧满身花雨又归来。"},
{"title": "中秋", "author": "刘得仁", "dynasty": "唐代", "content": "尘里兼尘外，咸期此夕明。\n一年惟一度，长恐有云生。\n露洗微埃尽，光濡是物清。\n朗吟看正好，惆怅又西倾。"},
{"title": "过平舆怀李子先时在并州", "author": "黄庭坚", "dynasty": "宋代", "content": "前日幽人佐吏曹，我行堤草认青袍。\n心随汝水春波动，兴与并门夜月高。\n世上岂无千里马，人中难得九方皋。\n酒船鱼网归来是，花落故溪深一篙。"},
{"title": "溪兴", "author": "杜荀鹤", "dynasty": "唐代", "content": "山雨溪风卷钓丝，瓦瓯篷底独斟时。\n醉来睡着无人唤，流到前溪也不知。"},
{"title": "点绛唇·有怀苏州", "author": "吴文英", "dynasty": "宋代", "content": "明月茫茫，夜来应照南桥路。\n梦游熟处。\n一枕啼秋雨。\n可惜人生，不向吴城住。\n心期误。\n雁将秋去。\n天远青山暮。"},
{"title": "定风波·志在烟霞慕隐沦", "author": "李珣", "dynasty": "五代", "content": "志在烟霞慕隐沦，功成归看五湖春。\n一叶舟中吟复醉，云水。\n此时方识自由身。\n花岛为邻鸥作侣，深处。\n经年不见市朝人。\n已得希夷微妙旨，潜喜。\n荷衣蕙带绝纤尘。"},
{"title": "汉宫春·会稽蓬莱阁观雨", "author": "辛弃疾", "dynasty": "宋代", "content": "秦望山头，看乱云急雨，倒立江湖。\n不知云者为雨，雨者云乎？长空万里，被西风变灭须臾。\n回首听月明天籁，人间万窍号呼。\n谁向若耶溪上，倩美人西去，麋鹿姑苏？至今故国人望，一舸归欤。\n岁云暮矣，问何不鼓瑟吹竽？君不见王亭谢馆，冷烟寒树啼乌！"},
{"title": "润州听暮角 / 晚泊润州闻角", "author": "李涉", "dynasty": "唐代", "content": "江城吹角水茫茫，曲引边声怨思长。\n惊起暮天沙上雁，海门斜去两三行。"},
{"title": "时运", "author": "陶渊明", "dynasty": "魏晋", "content": "时运，游暮春也。\n春服既成，景物斯和，偶景独游，欣慨交心。\n迈迈时运，穆穆良朝。\n袭我春服，薄言东郊。\n山涤余霭，宇暧微霄。\n有风自南，翼彼新苗。\n洋洋平泽，乃漱乃濯。\n邈邈遐景，载欣载瞩。\n称心而言，人亦易足。\n挥兹一觞，陶然自乐。\n延目中流，悠想清沂。\n童冠齐业，闲咏以归。\n我爱其静，寤寐交挥。\n但恨殊世，邈不可追。\n斯晨斯夕，言息其庐。\n花药分列，林竹翳如。\n清琴横床，浊酒半壶。\n黄唐莫逮，慨独在余。"},
{"title": "跋子瞻和陶诗", "author": "黄庭坚", "dynasty": "宋代", "content": "子瞻谪岭南，时宰欲杀之。\n饱吃惠州饭，细和渊明诗。\n彭泽千载人，东坡百世士。\n出处虽不同，风味乃相似。"},
{"title": "咏蚕", "author": "蒋贻恭", "dynasty": "五代", "content": "辛勤得茧不盈筐，灯下缫丝恨更长。\n著处不知来处苦，但贪衣上绣鸳鸯。"},
{"title": "谒金门·空相忆", "author": "韦庄", "dynasty": "唐代", "content": "空相忆，无计得传消息。\n天上嫦娥人不识，寄书何处觅？新睡觉来无力，不忍把伊书迹。\n满院落花春寂寂，断肠芳草碧。"},
{"title": "池口风雨留三日", "author": "黄庭坚", "dynasty": "宋代", "content": "孤城三日风吹雨，小市人家只菜蔬。\n水远山长双属玉，身闲心苦一舂锄。\n翁从旁舍来收网，我适临渊不羡鱼。\n俯仰之间已陈迹，暮窗归了读残书。"},
{"title": "送东莱王学士无竞", "author": "陈子昂", "dynasty": "唐代", "content": "宝剑千金买，平生未许人。\n怀君万里别，持赠结交亲。\n孤松宜晚岁，众木爱芳春。\n已矣将何道，无令白首新。"},
{"title": "石州慢·己酉秋吴兴舟中作", "author": "张元干", "dynasty": "宋代", "content": "雨急云飞，惊散暮鸦，微弄凉月。\n谁家疏柳低迷，几点流萤明灭。\n夜帆风驶，满湖烟水苍茫，菰蒲零乱秋声咽。\n梦断酒醒时，倚危樯清绝。\n心折。\n长庚光怒，群盗纵横，逆胡猖獗。\n欲挽天河，一洗中原膏血。\n两宫何处，塞垣祗隔长江，唾壶空击悲歌缺。\n万里想龙沙，泣孤臣吴越。"},
{"title": "清平乐·检校山园书所见", "author": "辛弃疾", "dynasty": "宋代", "content": "连云松竹，万事从今足。\n拄杖东家分社肉，白酒床头初熟。\n西风梨枣山园，儿童偷把长竿。\n莫遣旁人惊去，老夫静处闲看。"},
{"title": "临终诗", "author": "孔融", "dynasty": "魏晋", "content": "言多令事败，器漏苦不密。\n河溃蚁孔端，山坏由猿穴。\n涓涓江汉流，天窗通冥室。\n谗邪害公正，浮云翳白日。\n靡辞无忠诚，华繁竟不实。\n人有两三心，安能合为一。\n三人成市虎，浸渍解胶漆。\n生存多所虑，长寝万事毕。"},
{"title": "独坐", "author": "李贽", "dynasty": "明代", "content": "有客开青眼，无人问落花。\n暖风熏细草，凉月照晴沙。\n客久翻疑梦，朋来不忆家。\n琴书犹未整，独坐送残霞。"},
{"title": "寄王舍人竹楼", "author": "李嘉祐", "dynasty": "唐代", "content": "傲吏身闲笑五侯，西江取竹起高楼。\n南风不用蒲葵扇，纱帽闲眠对水鸥。"},
{"title": "土不同", "author": "曹操", "dynasty": "两汉", "content": "乡土不同，河朔隆冬。\n流澌浮漂，舟船行难。\n锥不入地，蘴藾深奥。\n水竭不流，冰坚可蹈。\n士隐者贫，勇侠轻非。\n心常叹怨，戚戚多悲。\n幸甚至哉！歌以咏志。"},
{"title": "采桑子·彤霞久绝飞琼字", "author": "纳兰性德", "dynasty": "清代", "content": "彤霞久绝飞琼字，人在谁边？人在谁边，今夜玉清眠不眠。\n香销被冷残灯灭，静数秋天，静数秋天，又误心期到下弦。"},
{"title": "彩书怨", "author": "上官昭容", "dynasty": "唐代", "content": "叶下洞庭初，思君万里馀。\n露浓香被冷，月落锦屏虚。\n欲奏江南曲，贪封蓟北书。\n书中无别意，惟怅久离居。"},
{"title": "唐崇徽公主手痕和韩内翰", "author": "欧阳修", "dynasty": "宋代", "content": "故乡飞鸟尚啁啾，何况悲笳出塞愁。\n青冢埋魂知不返，翠崖遗迹为谁留。\n玉颜自古为身累，肉食何人与国谋。\n行路至今空叹息，岩花涧草自春秋。"},
{"title": "眼儿媚·楼上黄昏杏花寒", "author": "阮阅", "dynasty": "宋代", "content": "楼上黄昏杏花寒。\n斜月小栏干。\n一双燕子，两行征雁，画角声残。\n绮窗人在东风里，洒泪对春闲。\n也应似旧，盈盈秋水，淡淡春山。"},
{"title": "节节高·题洞庭鹿角庙壁", "author": "卢挚", "dynasty": "元代", "content": "雨晴云散，满江明月。\n风微浪息，扁舟一叶。\n半夜心，三生梦，万里别，闷倚篷窗睡些。"},
{"title": "客亭", "author": "杜甫", "dynasty": "唐代", "content": "秋窗犹曙色，落木更天风。\n日出寒山外，江流宿雾中。\n圣朝无弃物，老病已成翁。\n多少残生事，飘零任转蓬。"},
{"title": "悼杨铨", "author": "鲁迅", "dynasty": "近现代", "content": "岂有豪情似旧时，花开花落两由之。\n何期泪洒江南雨，又为斯民哭健儿。"},
{"title": "御街行·前时小饮春庭院", "author": "柳永", "dynasty": "宋代", "content": "前时小饮春庭院。\n悔放笙歌散。\n归来中夜酒醺醺，惹起旧愁无限。\n虽看坠楼换马，争奈不是鸳鸯伴。\n朦胧暗想如花面。\n欲梦还惊断。\n和衣拥被不成眠，一枕万回千转。\n惟有画梁，新来双燕，彻曙闻长叹。"},
{"title": "浣溪沙·门隔花深梦旧游", "author": "吴文英", "dynasty": "宋代", "content": "门隔花深梦旧游，夕阳无语燕归愁。\n玉纤香动小帘钩。\n落絮无声春堕泪，行云有影月含羞。\n东风临夜冷于秋。"},
{"title": "横江词·其二", "author": "李白", "dynasty": "唐代", "content": "海潮南去过浔阳，牛渚由来险马当。\n横江欲渡风波恶，一水牵愁万里长。"},
{"title": "溪居", "author": "裴度", "dynasty": "唐代", "content": "门径俯清溪，茅檐古木齐。\n红尘飘不到，时有水禽啼。"},
{"title": "早行", "author": "陈与义", "dynasty": "宋代", "content": "露侵驼褐晓寒轻，星斗阑干分外明。\n寂寞小桥和梦过，稻田深处草虫鸣。"},
{"title": "谒金门·示知命弟", "author": "黄庭坚", "dynasty": "宋代", "content": "山又水，行尽吴头楚尾。\n兄弟灯前家万里，相看如梦寐。\n君似成蹊桃李，入我草堂松桂。\n莫厌岁寒无气味，余生今已矣。"},
{"title": "梦江南·新来好", "author": "纳兰性德", "dynasty": "清代", "content": "新来好，唱得虎头词。\n一片冷香唯有梦，十分清瘦更无诗。\n标格早梅知。"},
{"title": "成都府", "author": "杜甫", "dynasty": "唐代", "content": "翳翳桑榆日，照我征衣裳。\n我行山川异，忽在天一方。\n但逢新人民，未卜见故乡。\n大江东流去，游子日月长。\n曾城填华屋，季冬树木苍。\n喧然名都会，吹箫间笙簧。\n信美无与适，侧身望川梁。\n鸟雀夜各归，中原杳茫茫。\n初月出不高，众星尚争光。\n自古有羁旅，我何苦哀伤。"},
{"title": "马嵬驿", "author": "温庭筠", "dynasty": "唐代", "content": "穆满曾为物外游，六龙经此暂淹留。\n返魂无验青烟灭，埋血空生碧草愁。\n香辇却归长乐殿，晓钟还下景阳楼。\n甘泉不复重相见，谁道文成是故侯。"},
{"title": "梁园吟", "author": "李白", "dynasty": "唐代", "content": "我浮黄河去京阙，挂席欲进波连山。\n天长水阔厌远涉，访古始及平台间。\n平台为客忧思多，对酒遂作梁园歌。\n却忆蓬池阮公咏，因吟“渌水扬洪波”。\n洪波浩荡迷旧国，路远西归安可得！人生达命岂暇愁，且饮美酒登高楼。\n平头奴子摇大扇，五月不热疑清秋。\n玉盘杨梅为君设，吴盐如花皎白雪。\n持盐把酒但饮之，莫学夷齐事高洁。\n昔人豪贵信陵君，今人耕种信陵坟。\n荒城虚照碧山月，古木尽入苍梧云。\n梁王宫阙今安在？枚马先归不相待。\n舞影歌声散绿池，空馀汴水东流海。\n沉吟此事泪满衣，黄金买醉未能归。\n连呼五白行六博，分曹赌酒酣驰晖。\n歌且谣，意方远。\n东山高卧时起来，欲济苍生未应晚。"},
{"title": "永遇乐·投老空山", "author": "辛弃疾", "dynasty": "宋代", "content": "检校停云新种杉松，戏作。\n时欲作亲旧报书，纸笔偶为大风吹去，末章因及之。\n投老空山，万松手种，政尔堪叹。\n何日成阴，吾年有几，似见儿孙晚。\n古来池馆，云烟草棘，长使后人凄断。\n想当年良辰已恨，夜阑酒空人散。\n停云高处，谁知老子，万事不关心眼。\n梦觉东窗，聊复尔耳，起欲题书简。\n霎时风怒，倒翻笔砚，天也只教吾懒。\n又何事，催诗雨急，片云斗暗。"},
{"title": "谪岭南道中作", "author": "李德裕", "dynasty": "唐代", "content": "岭水争分路转迷，桄榔椰叶暗蛮溪。\n愁冲毒雾逢蛇草，畏落沙虫避燕泥。\n五月畲田收火米，三更津吏报潮鸡。\n不堪肠断思乡处，红槿花中越鸟啼。"},
{"title": "出颍口初见淮山是日至寿州", "author": "苏轼", "dynasty": "宋代", "content": "我行日夜向江海，枫叶芦花秋兴长。\n长淮忽迷天远近，青山久与船低昂。\n寿州已见白石塔，短棹未转黄茅冈。\n波平风软望不到，故人久立烟苍茫。"},
{"title": "远师", "author": "白居易", "dynasty": "唐代", "content": "东宫白庶子，南寺远禅师。\n何处遥相见，心无一事时。"},
{"title": "山坡羊·侍牧庵先生西湖夜饮", "author": "刘时中", "dynasty": "元代", "content": "微风不定，幽香成径，红云十里波千顷。\n绮罗馨，管弦清，兰舟直入空明镜。\n碧天夜凉秋月冷。\n天，湖外影；湖，天上景。"},
{"title": "山店", "author": "卢纶", "dynasty": "唐代", "content": "登登山路行时尽，决决溪泉到处闻。\n风动叶声山犬吠，一家松火隔秋云。"},
{"title": "小重山·碧幕霞绡一缕红", "author": "陈亮", "dynasty": "宋代", "content": "碧幕霞绡一缕红。\n槐枝啼宿鸟，冷烟浓。\n小楼愁倚画阑东。\n黄昏月，一笛碧云风。\n往事已成空。\n梦魂飞不到，楚王宫。\n翠绡和泪暗偷封。\n江南阔，无处觅征鸿。"},
{"title": "夏日游山家同夏少府", "author": "骆宾王", "dynasty": "唐代", "content": "返照下层岑，物外狎招寻。\n兰径薰幽珮，槐庭落暗金。\n谷静风声彻，山空月色深。\n一遣樊笼累，唯馀松桂心。"},
{"title": "舟过谢潭三首·其三", "author": "杨万里", "dynasty": "宋代", "content": "碧酒时倾一两杯，船门才闭又还开。\n好山万皱无人见，都被斜阳拈出来。"},
{"title": "饮酒·其八", "author": "陶渊明", "dynasty": "魏晋", "content": "青松在东园，众草没其姿，凝霜殄异类，卓然见高枝。\n连林人不觉，独树众乃奇。\n提壶抚寒柯，远望时复为。\n吾生梦幻间，何事绁尘羁。"},
{"title": "采桑子·白衣裳凭朱阑立", "author": "纳兰性德", "dynasty": "清代", "content": "白衣裳凭朱阑立，凉月趖西。\n点鬓霜微，岁晏知君归不归？残更目断传书雁，尺素还稀。\n一味相思，准拟相看似旧时。"},
{"title": "泗州东城晚望", "author": "秦观", "dynasty": "宋代", "content": "渺渺孤城白水环，舳舻人语夕霏间。\n林梢一抹青如画，应是淮流转处山。"},
{"title": "与顾章书", "author": "吴均", "dynasty": "南北朝", "content": "仆去月谢病，还觅薜萝。\n梅溪之西，有石门山者，森壁争霞，孤峰限日；幽岫含云，深溪蓄翠；蝉吟鹤唳，水响猿啼，英英相杂，绵绵成韵。\n既素重幽居，遂葺宇其上。\n幸富菊花，偏饶竹实。\n山谷所资，于斯已办。\n仁智之乐，岂徒语哉！"},
{"title": "六月十四日宿东林寺", "author": "陆游", "dynasty": "宋代", "content": "看尽江湖千万峰，不嫌云梦芥吾胸。\n戏招西塞山前月，来听东林寺里钟。\n远客岂知今再到，老僧能记昔相逢。\n虚窗熟睡谁惊觉，野碓无人夜自舂。"},
{"title": "玉楼春·洛阳正值芳菲节", "author": "欧阳修", "dynasty": "宋代", "content": "洛阳正值芳菲节，秾艳清香相间发。\n游丝有意苦相萦，垂柳无端争赠别。\n杏花红处青山缺，山畔行人山下歇。\n今宵谁肯远相随，惟有寂寥孤馆月。"},
{"title": "踏莎行·倚柳题笺", "author": "纳兰性德", "dynasty": "清代", "content": "倚柳题笺，当花侧帽，赏心应比驱驰好。\n错教双鬓受东风，看吹绿影成丝早。\n金殿寒鸦，玉阶春草，就中冷暖和谁道。\n小楼明月镇长闲，人生何事缁尘老。"},
{"title": "浪淘沙·极目楚天空", "author": "幼卿", "dynasty": "宋代", "content": "极目楚天空，云雨无踪，漫留遗恨锁眉峰。\n自是荷花开较晚，孤负东风。\n客馆叹飘蓬，聚散匆匆，扬鞭那忍骤花骢。\n望断斜阳人不见，满袖啼红。"},
{"title": "酒泉子·罗带惹香", "author": "温庭筠", "dynasty": "唐代", "content": "罗带惹香，犹系别时红豆。\n泪痕新，金缕旧，断离肠。\n一双娇燕语雕梁，还是去年时节。\n绿杨浓，芳草歇，柳花狂。"},
{"title": "解佩令·自题词集", "author": "朱彝尊", "dynasty": "清代", "content": "十年磨剑，五陵结客，把平生、涕泪都飘尽。\n老去填词，一半是、空中传恨。\n几曾围、燕钗蝉鬓。\n不师秦七，不师黄九，倚新声、玉田差近。\n落拓江湖，且分付、歌筵红粉。\n料封侯、白头无分。"},
{"title": "浣溪沙·雨湿清明香火残", "author": "朱敦儒", "dynasty": "宋代", "content": "雨湿清明香火残。\n碧溪桥外燕泥寒。\n日长独自倚阑干。\n脱箨修篁初散绿，褪花新杏未成酸。\n江南春好与谁看。"},
{"title": "折桂令·问秦淮", "author": "孔尚任", "dynasty": "清代", "content": "问秦淮旧日窗寮，破纸迎风，坏槛当潮，目断魂消。\n当年粉黛，何处笙箫？罢灯船端阳不闹，收酒旗重九无聊。\n白鸟飘飘，绿水滔滔，嫩黄花有些蝶飞，新红叶无个人瞧。"},
{"title": "蝶恋花·窗外寒鸡天欲曙", "author": "冯延巳", "dynasty": "五代", "content": "窗外寒鸡天欲曙，香印成灰，坐起浑无绪。\n庭际高梧凝宿雾，卷帘双鹊惊飞去。\n屏上罗衣闲绣缕，一饷关情，忆遍江南路。\n夜夜梦魂休谩语，已知前事无寻处。"},
{"title": "河渎神·风紧雁行高", "author": "纳兰性德", "dynasty": "清代", "content": "风紧雁行高，无边落木萧萧。\n楚天魂梦与香消，青山暮暮朝朝。\n断续凉云来一缕，飘堕几丝灵雨。\n今夜冷红浦溆，鸳鸯栖向何处？"},
{"title": "四块玉·浔阳江", "author": "马致远", "dynasty": "元代", "content": "送客时，秋江冷。\n商女琵琶断肠声。\n可知道司马和愁听。\n月又明，酒又酲，客乍醒。"},
{"title": "水调歌头·淮阴作", "author": "朱敦儒", "dynasty": "宋代", "content": "当年五陵下，结客占春游。\n红缨翠带，谈笑跋马水西头。\n落日经过桃叶，不管插花归去，小袖挽人留。\n换酒春壶碧，脱帽醉青楼。\n楚云惊，陇水散，两漂流。\n如今憔悴，天涯何处可销忧。\n长揖飞鸿旧月，不知今夕烟水，都照几人愁。\n有泪看芳草，无路认西州。"},
{"title": "踏莎行·润玉笼绡", "author": "吴文英", "dynasty": "宋代", "content": "润玉笼绡，檀樱倚扇。\n绣圈犹带脂香浅。\n榴心空叠舞裙红，艾枝应压愁鬟乱。\n午梦千山，窗阴一箭。\n香瘢新褪红丝腕。\n隔江人在雨声中，晚风菰叶生秋怨。"},
{"title": "上之回", "author": "李贺", "dynasty": "唐代", "content": "上之回，大旗喜。\n悬红云，挞凤尾。\n剑匣破，舞蛟龙。\n蚩尤死，鼓逢逢。\n天高庆雷齐坠地。\n地无惊烟海千里。"},
{"title": "越中览古", "author": "李白", "dynasty": "唐代", "content": "越王勾践破吴归，义士还乡尽锦衣。\n宫女如花满春殿，只今惟有鹧鸪飞。"},
{"title": "董逃歌", "author": "佚名", "dynasty": "魏晋", "content": "承乐世，董逃；游四郭，董逃。\n蒙天恩，董逃；带金紫，董逃。\n行谢恩，董逃；整车骑，董逃。\n垂欲发，董逃；与中辞，董逃。\n出西门，董逃；瞻宫殿，董逃。\n望京城，董逃；日夜绝，董逃。\n心摧伤，董逃。"},
{"title": "人月圆·玄都观里桃千树", "author": "元好问", "dynasty": "金朝", "content": "玄都观里桃千树，花落水空流。\n凭君莫问：清泾浊渭，去马来牛。\n谢公扶病，羊昙挥涕，一醉都休。\n古今几度，生存华屋，零落山丘。"},
{"title": "和答元明黔南赠别", "author": "黄庭坚", "dynasty": "宋代", "content": "万里相看忘逆旅，三声清泪落离觞。\n朝云往日攀天梦，夜雨何时对榻凉。\n急雪脊令相并影，惊风鸿雁不成行。\n归舟天际常回首，从此频书慰断肠。"},
{"title": "魏城逢故人 / 绵谷回寄蔡氏昆仲", "author": "罗隐", "dynasty": "唐代", "content": "一年两度锦城游，前值东风后值秋。\n芳草有情皆碍马，好云无处不遮楼。\n山将别恨和心断，水带离声入梦流。\n今日因君试回首，淡烟乔木隔绵州。"},
{"title": "及第后寄长安故人", "author": "杜牧", "dynasty": "唐代", "content": "东都放榜未花开，三十三人走马回。\n秦地少年多酿酒，已将春色入关来。"},
{"title": "时运·其二", "author": "陶渊明", "dynasty": "魏晋", "content": "洋洋平潭，乃漱乃濯。\n邈邈遐景，载欣载瞩。\n人亦有言，称心易足。\n挥兹一觞，陶然自乐。"},
{"title": "奉和贾至舍人早朝大明宫", "author": "杜甫", "dynasty": "唐代", "content": "五夜漏声催晓箭，九重春色醉仙桃。\n旌旗日暖龙蛇动，宫殿风微燕雀高。\n朝罢香烟携满袖，诗成珠玉在挥毫。\n欲知世掌丝纶美，池上于今有凤毛。"},
{"title": "中吕·山坡羊", "author": "陈草庵", "dynasty": "元代", "content": "伏低伏弱，装呆装落，是非犹自来着莫。\n任从他，待如何？天公尚有妨农过，蚕怕雨寒苗怕火。\n阴，也是错；晴，也是错。\n身无所干，心无所患，一生不到风波岸。\n禄休干，贵休攀，功名纵得皆虚幻，浮世落花空过眼。\n官，也梦间；私，也梦间。\n林泉高攀，虀盐贫过，官囚身虑皆参破。\n富如何？贵如何？闲中自有闲中乐，天地一壶宽又阔！东，也在我；西，也在我。\n青霄有路，黄金无数，劝君万事从宽恕。\n富之余，贵也余，望将后代儿孙护，富贵不依公道取。\n儿，也受苦；孙，也受苦。\n繁华般弄，豪杰陪奉，一杯未尽笙歌送。\n恰成功，早无踪，似昨宵一枕南柯梦，人世枉将花月宠。\n春，也是空；秋，也是空。\n有钱有物，无忧无虑，赏心乐事休辜负。\n百年虚，七旬疏，饶君更比石崇富，合眼一朝天数足。\n金，也换主；银，也换主。\n风波实怕，唇舌休挂，鹤长凫短天生下。\n劝渔家，共樵家，从今莫讲贤愚话，得道多助失道寡。\n贤，也在他；愚，也在他。\n阴随阴报，阳随阳报，不以其道成家道。\n枉劬劳，不坚牢，钱财人口皆凶兆，一旦祸生福怎消？人，也散了；财，也散了。\n须教人倦，须教人怨，临危不与人方便。\n吃腥膻，着新鲜，一朝报应天公变，行止不依他在先。\n饥，也怨天；寒，也怨天。\n休争闲气，休生不义，终身孝悌心休退。\n去他疑，俺人非，得官休倚官之势，家富莫骄贫莫耻。\n天，也顺你；人，也顺你。\n官资新受，功名将就，折腰为在儿曹彀。\n赋归休，便抽头，黄花恰正开时候，篱下自教巾漉酒。\n功，也罢手；名，也罢手。\n三闾当日，一身辞世，此心倒大无萦系。\n氵屈其泥，啜其醨，何须自苦风波际，泉下子房和范蠡。\n清，也笑你；醒，也笑你。\n争奈聪慧，争夸手艺，乾坤一浑清浊气。\n察其实，不能知，时间难辨鱼龙辈，只到禹门三月里。\n龙，也认得；鱼，也认得。\n生涯虽旧，衣食足够，区区自要寻生受。\n一身忧，一心愁，身心常在他人彀，天道若能随分守。\n身，也自由；心，也自由。\n天于人乐，天于人祸，不知此个心何苦？叹萧何，反调唆，未央宫罹惹韩侯过，千古史书难改抹。\n成，也是他；败，也是他。\n晨鸡初叫，昏鸦争噪，那个不去红尘闹？路迢遥，水迢迢，功名尽在长安道，今日少年明日老。\n山，依旧好；人，憔悴了。\n愁眉紧皱，仙方可救，刘伶对面亲传授。\n满怀忧，一时愁，锦封未拆香先透，物换不如人世有。\n朝，也媚酒；昏，也媚酒。\n风流人坐，玻璃盏大，采莲学舞新曲破。\n饮时歌，醉时魔，眼前多少秋毫末，人世是非将就我。\n高，也亦可；低，也亦可。\n新修宅院，多开门面，要图久远儿孙佃。\n恣专权，横堆钱，更临危不与人方便，一日过深业贯满。\n天，也降愆；人，也做冤。\n江山如画，茅檐低厦，妇蚕缫、婢织红、奴耕稼。\n务桑麻，捕鱼虾，渔樵见了无别话，三国鼎分牛继马。\n兴，休羡他；亡，休羡他。\n风波时候，休教遥受，少年场上堪驰骤。\n酒盈瓯，锦缠头，休令人老花残候，花退落红人皓首。\n花，也自羞；人，也自羞。\n渊明图醉，陈抟贪睡，此时人不解当时意。\n志相违，事难随，不由他醉了齁睡，今日世途非向日。\n贤，谁问你？愚，谁问你？花开花谢，灯明灯灭，百年梦觉庄周蝶。\n兴时节，快活些，明朝绿鬓添霜雪，石氏邓通今谩说。\n人，不见也；钱，不见也。\n尧民堪讶，朱陈婚嫁，柴门斜搭葫芦架。\n沸池蛙，噪林鸦，牧笛声里牛羊下，茅舍竹篱三两家。\n民，田种多；官，差税寡。\n红尘千丈，风波一样，利名人一似风魔障。\n恰余杭，又敦煌，云南蜀海黄茅瘴，暮宿晓行一世妆。\n钱，金数两；名，纸半张。\n尘心撇下，虚名不挂，种园桑枣团茅厦。\n笑喧哗，醉麻查，闷来闲访渔樵话，高卧绿阴清昧雅。\n载，三径花；看，一段瓜。"},
{"title": "虞美人·张帆欲去仍搔首", "author": "陈与义", "dynasty": "宋代", "content": "张帆欲去仍搔首，更醉君家酒。\n吟诗日日待春风，及至桃花开后却匆匆。\n歌声频为行人咽，记著樽前雪。\n明朝酒醒大江流，满载一船离恨向衡州。"},
{"title": "碧磵驿晓思 / 碧涧驿晓思", "author": "温庭筠", "dynasty": "唐代", "content": "香灯伴残梦，楚国在天涯。\n月落子规歇，满庭山杏花。"},
{"title": "西江月·秋收起义", "author": "毛泽东", "dynasty": "近现代", "content": "军叫工农革命，旗号镰刀斧头。\n匡庐一带不停留，要向潇湘直进。\n地主重重压迫，农民个个同仇。\n秋收时节暮云愁，霹雳一声暴动。"},
{"title": "金石录后序", "author": "李清照", "dynasty": "宋代", "content": "右金石录三十卷者何？赵侯德父所著书也。\n取上自三代，下迄五季，钟、鼎、甗、鬲、盘、彝、尊、敦之款识，丰碑、大碣，显人、晦士之事迹，凡见于金石刻者二千卷，皆是正伪谬，去取褒贬，上足以合圣人之道，下足以订史氏之失者，皆载之，可谓多矣。\n　　呜呼，自王播、元载之祸，书画与胡椒无异；长舆、元凯之病，钱癖与传癖何殊。\n名虽不同，其惑一也。\n　　余建中辛巳，始归赵氏。\n时先君作礼部员外郎，丞相时作吏部侍郎。\n侯年二十一，在太学作学生。\n赵、李族寒，素贫俭。\n每朔望谒告出，质衣，取半千钱，步入相国寺，市碑文果实归，相对展玩咀嚼，自谓葛天氏之民也。\n后二年，出仕宦，便有饭蔬衣练，穷遐方绝域，尽天下古文奇字之志。\n日就月将，渐益堆积。\n丞相居政府，亲旧或在馆阁，多有亡诗、逸史，鲁壁、汲冢所未见之书，遂力传写，浸觉有味，不能自已。\n后或见古今名人书画，一代奇器，亦复脱衣市易。\n尝记崇宁间，有人持徐熙牡丹图，求钱二十万。\n当时虽贵家子弟，求二十万钱，岂易得耶。\n留信宿，计无所出而还之。\n夫妇相向惋怅者数日。\n　　后屏居乡里十年，仰取俯拾，衣食有余。\n连守两郡，竭其俸入，以事铅椠。\n每获一书，即同共勘校，整集签题。\n得书、画、彝、鼎，亦摩玩舒卷，指摘疵病，夜尽一烛为率。\n故能纸札精致，字画完整，冠诸收书家。\n余性偶强记，每饭罢，坐归来堂烹茶，指堆积书史，言某事在某书、某卷、第几叶、第几行，以中否角胜负，为饮茶先后。\n中即举杯大笑，至茶倾覆怀中，反不得饮而起。\n甘心老是乡矣。\n故虽处忧患困穷，而志不屈。\n收书既成，归来堂起书库，大橱簿甲乙，置书册。\n如要讲读，即请钥上簿，关出卷帙。\n或少损污，必惩责揩完涂改，不复向时之坦夷也。\n是欲求适意，而反取憀憟。\n余性不耐，始谋食去重肉，衣去重采，首无明珠、翠羽之饰，室无涂金、刺绣之具。\n遇书史百家，字不刓缺，本不讹谬者，辄市之，储作副本。\n自来家传周易、左氏传，故两家者流，文字最备。\n于是几案罗列，枕席枕藉，意会心谋，目往神授，乐在声色狗马之上。\n　　至靖康丙午岁，侯守淄川，闻金寇犯京师，四顾茫然，盈箱溢箧，且恋恋，且怅怅，知其必不为己物矣。\n建炎丁未春三月，奔太夫人丧南来。\n既长物不能尽载，乃先去书之重大印本者，又去画之多幅者，又去古器之无款识者，后又去书之监本者，画之平常者，器之重大者。\n凡屡减去，尚载书十五车。\n至东海，连舻渡淮，又渡江，至建康。\n青州故第，尚锁书册什物，用屋十余间，冀望来春再备船载之。\n十二月，金人陷青州，凡所谓十余屋者，已皆为煨烬矣。\n　　建炎戊申秋九月，侯起复知建康府。\n已酉春三月罢，具舟上芜湖，入姑孰，将卜居赣水上。\n夏五月，至池阳。\n被旨知湖州，过阙上殿。\n遂驻家池阳，独赴召。\n六月十三日，始负担，舍舟坐岸上，葛衣岸巾，精神如虎，目光烂烂射人，望舟中告别。\n余意甚恶，呼曰：“如传闻城中缓急，奈何？”戟手遥应曰：“从众。\n必不得已，先弃辎重，次衣被，次书册卷轴，次古器，独所谓宗器者，可自负抱，与身俱存亡，勿忘之。\n”遂驰马去。\n途中奔驰，冒大暑，感疾。\n至行在，病痁。\n七月末，书报卧病。\n余惊怛，念侯性素急，奈何。\n病痁或热，必服寒药，疾可忧。\n遂解舟下，一日夜行三百里。\n比至，果大服柴胡、黄芩药，疟且痢，病危在膏盲。\n余悲泣，仓皇不忍问后事。\n八月十八日，遂不起。\n取笔作诗，绝笔而终，殊无分香卖履之意。\n　　葬毕，余无所之。\n朝廷已分遣六宫，又传江当禁渡。\n时犹有书二万卷，金石刻二千卷，器皿、茵褥，可待百客，他长物称是。\n余又大病，仅存喘息。\n事势日迫。\n念侯有妹婿，任兵部侍郎，从卫在洪州，遂遣二故吏，先部送行李往投之。\n冬十二月，金寇陷洪州，遂尽委弃。\n所谓连舻渡江之书，又散为云烟矣。\n独余少轻小卷轴书帖、写本李、杜、韩、柳集，《世说》、《盐铁论》，汉唐石刻副本数十轴，三代鼎鼐十数事，南唐写本书数箧，偶病中把玩，搬在卧内者，岿然独存。\n　　上江既不可往，又虏势叵测，有弟迒任敕局删定官，遂往依之。\n到台，台守已遁。\n之剡，出陆，又弃衣被。\n走黄岩，雇舟入海，奔行朝，时驻跸章安，从御舟海道之温，又之越。\n庚戌十二月，放散百官，遂之衢。\n绍兴辛亥春三月，复赴越，壬子，又赴杭。\n　　先侯疾亟时，有张飞卿学士，携玉壶过，视侯，便携去，其实珉也。\n不知何人传道，遂妄言有颁金之语。\n或传亦有密论列者。\n余大惶怖，不敢言，亦不敢遂已，尽将家中所有铜器等物，欲走外廷投进。\n到越，已移幸四明。\n不敢留家中，并写本书寄剡。\n后官军收叛卒，取去，闻尽入故李将军家。\n所谓岿然独存者，无虑十去五六矣。\n惟有书画砚墨，可五七簏，更不忍置他所。\n常在卧塌下，手自开阖。\n在会稽，卜居土民钟氏舍。\n忽一夕；穴壁负五簏去。\n余悲恸不已，重立赏收赎。\n后二日，邻人钟复皓出十八轴求赏，故知其盗不远矣。\n万计求之，其余遂不可出。\n今知尽为吴说运使贱价得之。\n所谓岿然独存者，乃十去其七八。\n所有一二残零不成部帙书册，三数种平平书帙，犹复爱惜如护头目，何愚也耶。\n　　今日忽阅此书，如见故人。\n因忆侯在东莱静治堂，装卷初就，芸签缥带，束十卷作一帙。\n每日晚吏散，辄校勘二卷，跋题一卷。\n此二千卷，有题跋者五百二卷耳。\n今手泽如新，而墓木已拱，悲夫！　　昔萧绎江陵陷没，不惜国亡，而毁裂书画。\n杨广江都倾覆，不悲身死，而复取图书。\n岂人性之所著，死生不能忘之欤。\n或者天意以余菲薄，不足以享此尤物耶。\n抑亦死者有知，犹斤斤爱惜，不肯留在人间耶。\n何得之艰而失之易也。\n　　呜呼，余自少陆机作赋之二年，至过蘧瑗知非之两岁，三十四年之间，忧患得失，何其多矣！然有有必有无，有聚必有散，乃理之常。\n人亡弓，人得之，又胡足道！所以区区记其终始者，亦欲为后世好古博雅者之戒云。\n　　绍兴二年、玄黓岁，壮月朔甲寅，易安室题。"},
{"title": "七律·有所思", "author": "毛泽东", "dynasty": "近现代", "content": "正是神都有事时，又来南国踏芳枝。\n青松怒向苍天发，败叶纷随碧水驰。\n一阵风雷惊世界，满街红绿走旌旗。\n凭栏静听潇潇雨，故国人民有所思。"},
{"title": "赠何七判官昌浩", "author": "李白", "dynasty": "唐代", "content": "有时忽惆怅，匡坐至夜分。\n平明空啸咤，思欲解世纷。\n心随长风去，吹散万里云。\n羞作济南生，九十诵古文。\n不然拂剑起，沙漠收奇勋。\n老死阡陌间，何因扬清芬。\n夫子今管乐，英才冠三军。\n终与同出处，岂将沮溺群？"},
{"title": "醉留东野", "author": "韩愈", "dynasty": "唐代", "content": "昔年因读李白杜甫诗，长恨二人不相从。\n吾与东野生并世，如何复蹑二子踪。\n东野不得官，白首夸龙钟。\n韩子稍奸黠，自惭青蒿倚长松。\n低头拜东野，原得终始如駏蛩。\n东野不回头，有如寸筳撞巨钟。\n吾愿身为云，东野变为龙。\n四方上下逐东野，虽有离别无由逢？"},
{"title": "临江仙·浅浅余寒春半", "author": "晏几道", "dynasty": "宋代", "content": "浅浅余寒春半，雪消蕙草初长。\n烟迷柳岸旧池塘。\n风吹梅蕊闹，雨细杏花香。\n月堕枝头欢意，从前虚梦高唐，觉来何处放思量。\n如今不是梦，真个到伊行。"},
{"title": "宿巫山下", "author": "李白", "dynasty": "唐代", "content": "昨夜巫山下，猿声梦里长。\n桃花飞绿水，三月下瞿塘。\n雨色风吹去，南行拂楚王。\n高丘怀宋玉，访古一沾裳。"},
{"title": "寄荆州张丞相", "author": "王维", "dynasty": "唐代", "content": "所思竟何在，怅望深荆门。\n举世无相识，终身思旧恩。\n方将与农圃，艺植老丘园。\n目尽南飞雁，何由寄一言。"},
{"title": "水口行舟二首", "author": "朱熹", "dynasty": "宋代", "content": "昨夜扁舟雨一蓑，满江风浪夜如何？今朝试卷孤篷看，依旧青山绿树多。\n郁郁层峦夹岸青，春山绿水去无声。\n烟波一棹知何许？鶗鴃两山相对鸣。"},
{"title": "赠郭将军", "author": "李白", "dynasty": "唐代", "content": "将军少年出武威，入掌银台护紫微。\n平明拂剑朝天去，薄暮垂鞭醉酒归。\n爱子临风吹玉笛，美人向月舞罗衣。\n畴昔雄豪如梦里，相逢且欲醉春晖。"},
{"title": "沧浪亭记", "author": "苏舜钦", "dynasty": "宋代", "content": "予以罪废，无所归。\n扁舟吴中，始僦舍以处。\n时盛夏蒸燠，土居皆褊狭，不能出气，思得高爽虚辟之地，以舒所怀，不可得也。\n　　一日过郡学，东顾草树郁然，崇阜广水，不类乎城中。\n并水得微径于杂花修竹之间。\n东趋数百步，有弃地，纵广合五六十寻，三向皆水也。\n杠之南，其地益阔，旁无民居，左右皆林木相亏蔽。\n访诸旧老，云钱氏有国，近戚孙承右之池馆也。\n坳隆胜势，遗意尚存。\n予爱而徘徊，遂以钱四万得之，构亭北碕，号‘沧浪’焉。\n前竹后水，水之阳又竹，无穷极。\n澄川翠干，光影会合于轩户之间，尤与风月为相宜。\n予时榜小舟，幅巾以往，至则洒然忘其归。\n觞而浩歌，踞而仰啸，野老不至，鱼鸟共乐。\n形骸既适则神不烦，观听无邪则道以明；返思向之汩汩荣辱之场，日与锱铢利害相磨戛，隔此真趣，不亦鄙哉！　　噫！人固动物耳。\n情横于内而性伏，必外寓于物而后遣。\n寓久则溺，以为当然；非胜是而易之，则悲而不开。\n惟仕宦溺人为至深。\n古之才哲君子，有一失而至于死者多矣，是未知所以自胜之道。\n予既废而获斯境，安于冲旷，不与众驱，因之复能乎内外失得之原，沃然有得，笑闵万古。\n尚未能忘其所寓目，用是以为胜焉！"},
{"title": "自洛之越", "author": "孟浩然", "dynasty": "唐代", "content": "遑遑三十载，书剑两无成。\n山水寻吴越，风尘厌洛京。\n扁舟泛湖海，长揖谢公卿。\n且乐杯中物，谁论世上名。"},
{"title": "殿前欢·客中", "author": "张可久", "dynasty": "元代", "content": "望长安，前程渺渺鬓斑斑。\n南来北往随征雁，行路艰难。\n青泥小剑关，红叶湓江岸，白草连云栈。\n功名半纸，风雪千山。"},
{"title": "殿前欢·次酸斋韵", "author": "张可久", "dynasty": "元代", "content": "钓鱼台，十年不上野鸥猜。\n白云来往青山在，对酒开怀。\n欠伊周济世才，犯刘阮贪杯戒，还李杜吟诗债。\n酸斋笑我，我笑酸斋。\n晚归来，西湖山上野猿哀。\n二十年多少风流怪，花落花开。\n望云霄拜将台。\n袖星斗安邦策，破烟月迷魂寨。\n酸斋笑我，我笑酸斋。"},
{"title": "再宿武关", "author": "李涉", "dynasty": "唐代", "content": "远别秦城万里游，乱山高下出商州。\n关门不锁寒溪水，一夜潺湲送客愁。"},
{"title": "度荆门望楚", "author": "陈子昂", "dynasty": "唐代", "content": "遥遥去巫峡，望望下章台。\n巴国山川尽，荆门烟雾开。\n城分苍野外，树断白云隈。\n今日狂歌客，谁知入楚来。"},
{"title": "谒山", "author": "李商隐", "dynasty": "唐代", "content": "从来系日乏长绳，水去云回恨不胜。\n欲就麻姑买沧海，一杯春露冷如冰。"},
{"title": "如梦令·池上春归何处", "author": "秦观", "dynasty": "宋代", "content": "池上春归何处？满目落花飞絮。\n孤馆悄无人，梦断月堤归路。\n无绪，无绪。\n帘外五更风雨。"},
{"title": "七律·吊罗荣桓同志", "author": "毛泽东", "dynasty": "近现代", "content": "记得当年草上飞，红军队里每相违。\n长征不是难堪日，战锦方为大问题。\n斥鷃每闻欺大鸟，昆鸡长笑老鹰非。\n君今不幸离人世，国有疑难可问谁？"},
{"title": "冬末同友人泛潇湘", "author": "杜荀鹤", "dynasty": "唐代", "content": "残腊泛舟何处好？最多吟兴是潇湘。\n就船买得鱼偏美，踏雪沽来酒倍香。\n猿到夜深啼岳麓，雁知春近别衡阳。\n与君剩采江山景，裁取新诗入帝乡。"},
{"title": "临江仙·惠州改前韵", "author": "苏轼", "dynasty": "宋代", "content": "九十日春都过了，贪忙何处追游。\n三分春色一分愁。\n雨翻榆荚阵，风转柳花球。\n我与使君皆白首，休夸少年风流。\n佳人斜倚合江楼，水光都眼净，山色总眉愁。"},
{"title": "过苏州", "author": "苏舜钦", "dynasty": "宋代", "content": "东出盘门刮眼明，萧萧疏雨更阴晴。\n绿杨白鹭俱自得，近水远山皆有情。\n万物盛衰天意在，一身羁苦俗人轻。\n无穷好景无缘住，旅棹区区暮亦行。"},
{"title": "折桂令·雨窗寄刘梦鸾赴宴以侑尊云", "author": "乔吉", "dynasty": "元代", "content": "妒韶华风雨潇潇，管月犯南箕，水漏天瓢。\n湿金缕莺裳，红膏燕嘴，黄粉蜂腰。\n梨花梦龙绡泪今春瘦了，海棠魂羯鼓声昨夜惊着。\n极目江皋，锦涩行云，香暗归潮。"},
{"title": "庆东原·泊罗阳驿", "author": "赵善庆", "dynasty": "元代", "content": "砧声住，蛩韵切，静寥寥门掩清秋夜。\n秋心凤阙，秋愁雁堞，秋梦蝴蝶。\n十载故乡心，一夜邮亭月。"},
{"title": "关山月", "author": "王褒", "dynasty": "两汉", "content": "关山夜月明，秋色照孤城。\n影亏同汉阵，轮满逐胡兵。\n天寒光转白，风多晕欲生。\n寄言亭上吏，游客解鸡鸣。"},
{"title": "临江仙·海棠香老春江晚", "author": "和凝", "dynasty": "五代", "content": "海棠香老春江晚，小楼雾縠涳濛。\n翠鬟初出绣帘中，麝烟鸾佩惹苹风。\n碾玉钗摇鸂鶒战，雪肌云鬓将融。\n含情遥指碧波东，越王台殿蓼花红。"},
{"title": "点绛唇·波上清风", "author": "魏夫人", "dynasty": "宋代", "content": "波上清风，画船明月人归后。\n渐消残酒，独自凭栏久。\n聚散匆匆，此恨年年有。\n重回首，淡烟疏柳，隐隐芜城漏。"},
{"title": "青青水中蒲三首·其三", "author": "韩愈", "dynasty": "唐代", "content": "青青水中蒲，叶短不出水。\n妇人不下堂，行子在万里。"},
{"title": "同诸公登慈恩寺塔", "author": "杜甫", "dynasty": "唐代", "content": "高标跨苍天，烈风无时休。\n自非旷士怀，登兹翻百忧。\n方知象教力，足可追冥搜。\n仰穿龙蛇窟，始出枝撑幽。\n七星在北户，河汉声西流。\n羲和鞭白日，少昊行清秋。\n秦山忽破碎，泾渭不可求。\n俯视但一气，焉能辨皇州。\n回首叫虞舜，苍梧云正愁。\n惜哉瑶池饮，日晏昆仑丘。\n黄鹄去不息，哀鸣何所投。\n君看随阳雁，各有稻粱谋。"},
{"title": "劝酒", "author": "于武陵", "dynasty": "唐代", "content": "劝君金屈卮，满酌不须辞。\n花发多风雨，人生足别离。"},
{"title": "落梅风·楼台小", "author": "周文质", "dynasty": "元代", "content": "楼台小，风味佳，动新愁雨初风乍。\n知不知对春思念他，倚栏杆海棠花下？"},
{"title": "好事近·愁展翠罗衾", "author": "王国维", "dynasty": "近现代", "content": "愁展翠罗衾，半是馀温半泪。\n不辨坠欢新恨，是人间滋味。\n几年相守郁金堂，草草浑闲事。\n独向西风林下，望红尘一骑。"},
{"title": "烛影摇红·芳脸匀红", "author": "周邦彦", "dynasty": "宋代", "content": "芳脸匀红，黛眉巧画宫妆浅。\n风流天付与精神，全在娇波眼。\n早是萦心可惯。\n向尊前、频频顾眄。\n几回想见，见了还休，争如不见。\n烛影摇红，夜阑饮散春宵短。\n当时谁会唱阳关，离恨天涯远。\n争奈云收雨散。\n凭阑干、东风泪满。\n海棠开后，燕子来时，黄昏深院。"},
{"title": "乌夜号", "author": "李群玉", "dynasty": "唐代", "content": "层波隔梦渚，一望青枫林。\n有鸟在其间，达晓自悲吟。\n是时月黑天，四野烟雨深。\n如闻生离哭，其声痛人心。\n悄悄夜正长，空山响哀音。\n远客不可听，坐愁华发侵。\n既非蜀帝魂，恐是桓山禽。\n四子各分散，母声犹至今。"},
{"title": "更漏子·烛消红", "author": "赵长卿", "dynasty": "宋代", "content": "烛消红，窗送白。\n冷落一衾寒色。\n鸦唤起，马＿行。\n月来衣上明。\n酒香唇，妆印臂。\n忆共人人睡魂蝶乱，梦鸾孤。\n知他睡也无。"},
{"title": "水龙吟·秋兴", "author": "吴则礼", "dynasty": "宋代", "content": "秋生泽国，无边落木，又作萧萧下。\n澄江过雨，凉飙吹面，黄花初把。\n苍鬓羁孤，粗营鸡黍，浊醪催贳。\n对斜斜露脚，寒香正好，幽人去、空惊咤。\n头上纶巾醉堕，要欹眠、水云萦舍。\n牵衣儿女，归来欢笑，仍邀同社。\n月底蓬门，一株江树，悲虫鸣夜。\n把茱萸细看，牛山底事，强成沾洒。"},
{"title": "好事近·梅片作团飞", "author": "雷应春", "dynasty": "宋代", "content": "梅片作团飞，雨外柳丝金湿。\n客子短篷无据，倚长风挂席。\n回头流水小桥东，烟扫画楼出。\n楼上有人凝伫，似旧家曾识。"},
{"title": "浣溪沙·一曲鸾箫别彩云", "author": "吴文英", "dynasty": "宋代", "content": "一曲鸾箫别彩云。\n燕钗尘涩镜华昏。\n灞桥舞色褪蓝裙。\n湖上醉迷西子梦，江头春断倩离魂。\n旋缄红泪寄行人。"},
{"title": "浣溪沙·寂寞流苏冷绣茵", "author": "阎选", "dynasty": "五代", "content": "寂寞流苏冷绣茵，倚屏山枕惹香尘，小庭花露泣浓春。\n刘阮信非仙洞客，嫦娥终是月中人，此生无路访东邻。"},
{"title": "有所思", "author": "萧衍", "dynasty": "南北朝", "content": "谁言生离久，适意与君别。\n衣上芳犹在，握里书未灭。\n腰中双绮带，梦为同心结。\n常恐所思露，瑶华未忍折。"},
{"title": "在燕京作", "author": "宋恭宗", "dynasty": "宋代", "content": "寄语林和靖，梅花几度开。\n黄金台下客，应是不归来。"},
{"title": "赠陈商", "author": "李贺", "dynasty": "唐代", "content": "长安有男儿，二十心已朽。\n楞伽堆案前，楚辞系肘后。\n人生有穷拙，日暮聊饮酒。\n只今道已塞，何必须白首？凄凄陈述圣，披褐鉏俎豆。\n学为尧舜文，时人责衰偶。\n柴门车辙冻，日下榆影瘦。\n黄昏访我来，苦节青阳皱。\n太华五千仞，劈地抽森秀。\n旁古无寸寻，一上戛牛斗。\n公卿纵不怜，宁能锁吾口？李生师太华，大坐看白昼。\n逢霜作朴樕，得气为春柳。\n礼节乃相去，憔悴如刍狗。\n风雪直斋坛，墨组贯铜绶。\n臣妾气态间，唯欲承箕帚。\n天眼何时开，古剑庸一吼。"},
{"title": "菩萨蛮·春云吹散湘帘雨", "author": "纳兰性德", "dynasty": "清代", "content": "春云吹散湘帘雨，絮黏蝴蝶飞还住。\n人在玉楼中，楼高四面风。\n柳烟丝一把，暝色笼鸳瓦。\n休近小阑干，夕阳无限山。"},
{"title": "曲江对酒", "author": "杜甫", "dynasty": "唐代", "content": "苑外江头坐不归，水精宫殿转霏微。\n桃花细逐杨花落，黄鸟时兼白鸟飞。\n纵饮久判人共弃，懒朝真与世相违。\n吏情更觉沧洲远，老大徒伤未拂衣。"},
{"title": "怨王孙·春暮", "author": "李清照", "dynasty": "宋代", "content": "帝里春晚，重门深院。\n草绿阶前，暮天雁断。\n楼上远信谁传，恨绵绵。\n多情自是多沾惹，难拚舍，又是寒食也。\n秋千巷陌，人静皎月初斜，浸梨花。"},
{"title": "西楼", "author": "曾巩", "dynasty": "宋代", "content": "海浪如云去却回，北风吹起数声雷。\n朱楼四面钩疏箔，卧看千山急雨来。"},
{"title": "过小孤山大孤山", "author": "陆游", "dynasty": "宋代", "content": "八月一日，过烽火矶。\n南朝自武昌至京口，列置烽燧，此山当是其一也。\n自舟中望山，突兀而已。\n及抛江过其下，嵌岩窦穴，怪奇万状，色泽莹润，亦与它石迥异。\n又有一石，不附山，杰然特起，高百余尺，丹藤翠蔓，罗络其上，如宝装屏风。\n是日风静，舟行颇迟，又秋深潦缩，故得尽见。\n杜老所谓“幸有舟楫迟，得尽所历妙”也。\n　　过澎浪矶、小孤山，二山东西相望。\n小孤属舒州宿松县，有戍兵。\n凡江中独山，如金山、焦山、落星之类，皆名天下，然峭拔秀丽皆不可与小孤比。\n自数十里外望之，碧峰巉然孤起，上干云霄，已非它山可拟，愈近愈秀，冬夏晴雨，姿态万变，信造化之尤物也。\n但祠宇极于荒残，若稍饰以楼观亭榭，与江山相发挥，自当高出金山之上矣。\n庙在山之西麓，额曰“惠济”，神曰“安济夫人”。\n绍兴初，张魏公自湖湘还，尝加营葺，有碑载其事。\n又有别祠在澎浪矶，属江州彭泽县，三面临江，倒影水中，亦占一山之胜。\n舟过矶，虽无风，亦浪涌，盖以此得名也。\n昔人诗有“舟中估客莫漫狂，小姑前年嫁彭郎”之句，传者因谓小孤庙有彭郎像，澎浪庙有小姑像，实不然也。\n晚泊沙夹，距小孤一里。\n微雨，复以小艇游庙中，南望彭泽、都昌诸山，烟雨空濛，鸥鹭灭没，极登临之胜，徙倚久之而归。\n方立庙门，有俊鹘抟水禽，掠江东南去，甚可壮也。\n庙祝云，山有栖鹘甚多。\n　　二日早，行未二十里，忽风云腾涌，急系缆。\n俄复开霁，遂行。\n泛彭蠡口，四望无际，乃知太白“开帆入天镜”之句为妙。\n始见庐山及大孤。\n大孤状类西梁，虽不可拟小姑之秀丽，然小孤之旁，颇有沙洲葭苇，大孤则四际渺弥皆大江，望之如浮水面，亦一奇也。\n江自湖口分一支为南江，盖江西路也。\n江水浑浊，每汲用，皆以杏仁澄之，过夕乃可饮。\n南江则极清澈，合处如引绳，不相乱。\n晚抵江州。\n州治德化县，即唐之浔阳县，柴桑、栗里，皆其地也；南唐为奉化军节度，今为定江军。\n岸土赤而壁立，东坡先生所谓“舟人指点岸如赪”者也。\n泊湓浦，水亦甚清，不与江水乱。\n自七月二十六日至是，首尾才六日，其间一日阻风不行，实以四日半溯流行七百里云。"},
{"title": "江上寄山阴崔少府国辅", "author": "孟浩然", "dynasty": "唐代", "content": "春堤杨柳发，忆与故人期。\n草木本无意，荣枯自有时。\n山阴定远近，江上日相思。\n不及兰亭会，空吟祓禊诗。"},
{"title": "绝句漫兴九首", "author": "杜甫", "dynasty": "唐代", "content": "隔户杨柳弱袅袅，恰似十五女儿腰。\n谓谁朝来不作意，狂风挽断最长条。\n手种桃李非无主，野老墙低还似家。\n恰似春风相欺得，夜来吹折数枝花。\n熟知茅斋绝低小，江上燕子故来频。\n衔泥点污琴书内，更接飞虫打着人。\n二月已破三月来，渐老逢春能几回。\n莫思身外无穷事，且尽生前有限杯。\n肠断江春欲尽头，杖藜徐步立芳洲。\n颠狂柳絮随风去，轻薄桃花逐水流。\n懒慢无堪不出村，呼儿日在掩柴门。\n苍苔浊酒林中静，碧水春风野外昏。\n糁径杨花铺白毡，点溪荷叶叠青钱。\n笋根雉子无人见，沙上凫雏傍母眠。\n舍西柔桑叶可拈，江畔细麦复纤纤。\n人生几何春已夏，不放香醪如蜜甜。\n眼见客愁愁不醒，无赖春色到江亭。\n即遣花开深造次，便教莺语太丁宁。"},
{"title": "宿白马寺", "author": "张继", "dynasty": "唐代", "content": "白马驮经事已空，断碑残刹见遗踪。\n萧萧茅屋秋风起，一夜雨声羁思浓。"},
{"title": "蝶恋花·从汀州向长沙", "author": "毛泽东", "dynasty": "近现代", "content": "六月天兵征腐恶，万丈长缨要把鲲鹏缚。\n赣水那边红一角，偏师借重黄公略。\n百万工农齐踊跃，席卷江西直捣湘和鄂。\n国际悲歌歌一曲，狂飙为我从天落。"},
{"title": "东还", "author": "李商隐", "dynasty": "唐代", "content": "自有仙才自不知，十年长梦采华芝。\n秋风动地黄云暮，归去嵩阳寻旧师。"},
{"title": "再过金陵", "author": "包佶", "dynasty": "唐代", "content": "玉树歌终王气收，雁行高送石城秋。\n江山不管兴亡事，一任斜阳伴客愁。"},
{"title": "南乡子·捣衣", "author": "顾贞观", "dynasty": "清代", "content": "嘹唳夜鸿惊，叶满阶除欲二更。\n一派西风吹不断，秋声，中有深闺万里情。\n片石冷于冰，雨袖霜华旋欲凝。\n今夜戍楼归梦里，分明，纤手频呵带月迎。"},
{"title": "谢书", "author": "李商隐", "dynasty": "唐代", "content": "微意何曾有一毫，空携笔砚奉龙韬。\n自蒙半夜传衣后，不羡王祥得佩刀。"},
{"title": "望江南·莫攀我", "author": "佚名", "dynasty": "唐代", "content": "莫攀我，攀我太心偏。\n我是曲江临池柳，者人折了那人攀，恩爱一时间。"},
{"title": "东坡引·陇头梅半吐", "author": "袁去华", "dynasty": "宋代", "content": "陇头梅半吐。\n江南岁将暮。\n闲窗尽日将愁度。\n黄昏愁更苦。\n归期望断，双鱼尺素。\n念嘶骑、今到何处。\n残灯背壁三更鼓。\n斜风吹细雨。"},
{"title": "迷神引·一叶扁舟轻帆卷", "author": "柳永", "dynasty": "宋代", "content": "一叶扁舟轻帆卷。\n暂泊楚江南岸。\n孤城暮角，引胡笳怨。\n水茫茫，平沙雁、旋惊散。\n烟敛寒林簇，画屏展。\n天际遥山小，黛眉浅。\n旧赏轻抛，到此成游宦。\n觉客程劳，年光晚。\n异乡风物，忍萧索、当愁眼。\n帝城赊，秦楼阻，旅魂乱。\n芳草连空阔，残照满。\n佳人无消息，断云远。"},
{"title": "鹧鸪天·一醉醒来春又残", "author": "晏几道", "dynasty": "宋代", "content": "一醉醒来春又残。\n野棠梨雨泪阑干。\n玉笙声里鸾空怨，罗幕香中燕未还。\n终易散，且长闲。\n莫教离恨损朱颜。\n谁堪共展鸳鸯锦，同过西楼此夜寒。"},
{"title": "勤政楼西老柳", "author": "白居易", "dynasty": "唐代", "content": "半朽临风树，多情立马人。\n开元一株柳，长庆二年春。"},
{"title": "和微之四月一日作", "author": "白居易", "dynasty": "唐代", "content": "四月一日天，花稀叶阴薄。\n泥新燕影忙，蜜熟蜂声乐。\n麦风低冉冉，稻水平漠漠。\n芳节或蹉跎，游心稍牢落。\n春华信为美，夏景亦未恶。\n飐浪嫩青荷，重栏晚红药。\n吴宫好风月，越郡多楼阁。\n两地诚可怜，其奈久离索。"},
{"title": "寄校书七兄 / 送韩校书", "author": "李冶", "dynasty": "唐代", "content": "无事乌程县，蹉跎岁月余。\n不知芸阁吏，寂寞竟何如。\n远水浮仙棹，寒星伴使车。\n因过大雷岸，莫忘几行书。"},
{"title": "拨棹子·风切切", "author": "尹鹗", "dynasty": "五代", "content": "风切切，深秋月，十朵芙蓉繁艳歇。\n小槛细腰无力，空赢得，目断魂飞何处说。\n寸心恰似丁香结，看看瘦尽胸前雪。\n偏挂恨，少年抛掷，羞觑见，绣被堆红闲不彻。"},
{"title": "南歌子·又是乌西匿", "author": "王国维", "dynasty": "近现代", "content": "又是乌西匿，初看雁北翔。\n好与报檀郎：春来宵渐短，莫思量。"},
{"title": "金缕曲·姜西溟言别赋此赠之", "author": "纳兰性德", "dynasty": "清代", "content": "谁复留君住。\n叹人生、几翻离合，便成迟暮。\n最忆西窗同剪烛，却话家山夜雨。\n不道只、暂时相聚。\n衮衮长江萧萧木，送遥天、白雁哀鸣去。\n黄叶下，秋如许。\n曰归因甚添愁绪。\n料强似、冷烟寒月，栖迟梵宇。\n一事伤心君落魄，两鬓飘萧未遇。\n有解忆、长安儿女。\n裘敝入门空太息，信古来、才命真相负。\n身世恨，共谁语？"},
{"title": "临江仙·荷叶荷花何处好", "author": "元好问", "dynasty": "金朝", "content": "李辅之在齐州，予客济源，辅之有和。\n荷叶荷花何处好？大明湖上新秋。\n红妆翠盖木兰舟。\n江山如画里，人物更风流。\n千里故人千里月，三年孤负欢游。\n一尊白酒寄离愁。\n殷勤桥下水，几日到东州！"},
{"title": "将母", "author": "王安石", "dynasty": "宋代", "content": "将母邗沟上，留家白紵阴。\n月明闻杜宇，南北总关心。"},
{"title": "悼室人", "author": "江淹", "dynasty": "南北朝", "content": "秋至捣罗纨，泪满未能开。\n风光肃入户，月华为谁来？结眉向蛛网，沥思视青苔。\n鬓局将成葆，带减不须摧。\n我心若涵烟，葐蒀满中怀。"},
{"title": "暮秋扬子江寄孟浩然", "author": "刘昚虚", "dynasty": "唐代", "content": "木叶纷纷下，东南日烟霜。\n林山相晚暮，天海空青苍。\n暝色况复久，秋声亦何长。\n孤舟兼微月，独夜仍越乡。\n寒笛对京口，故人在襄阳。\n咏思劳今夕，江汉遥相望。"},
{"title": "卖花声·楼上久踟躇", "author": "张舜民", "dynasty": "宋代", "content": "楼上久踟躇。\n地远身孤。\n拟将憔悴吊三闾。\n自是长安日下影，流落江湖。\n烂醉且消除。\n不醉何如。\n又看暝色满平芜。\n试问寒沙新到雁，应有来书。"},
{"title": "蓦山溪·题钱氏溪月", "author": "姜夔", "dynasty": "宋代", "content": "与鸥为客，绿野留吟屐。\n两行柳垂阴，是当日、仙翁手植。\n一亭寂寞，烟外带愁横。\n荷苒苒，展凉云，横卧虹千尺。\n才因老尽，秀句君休觅。\n万绿正迷人，更愁入、山阳夜笛。\n百年心事，惟有玉阑知，吟未了，放船回，月下空相忆。"},
{"title": "鹦鹉曲·夷门怀古", "author": "冯子振", "dynasty": "元代", "content": "生只合梁园住，快活煞几个白头父。\n指他家五辈风流，睡足胭脂坡雨。\n说宣和锦片繁华，辇路看元宵去。\n马行街直转州桥，相国寺灯楼几处。"},
{"title": "寄夫", "author": "黄峨", "dynasty": "明代", "content": "雁飞曾不到衡阳，锦字何由寄永昌。\n三春花柳妾薄命，六诏风烟君断肠。\n曰归曰归愁岁暮，其雨其雨怨朝阳。\n相怜空有刀环约，何日金鸡下夜郎？"},
{"title": "淮海对雪赠傅霭", "author": "李白", "dynasty": "唐代", "content": "朔雪落吴天，从风渡溟渤。\n梅树成阳春，江沙浩明月。\n兴从剡溪起，思绕梁园发。\n寄君郢中歌，曲罢心断绝。"},
{"title": "除夜寄弟妹", "author": "白居易", "dynasty": "唐代", "content": "感时思弟妹，不寐百忧生。\n万里经年别，孤灯此夜情。\n病容非旧日，归思逼新正。\n早晚重欢会，羁离各长成。"},
{"title": "南楼中望所迟客", "author": "谢灵运", "dynasty": "南北朝", "content": "杳杳日西颓，漫漫长路迫。\n登楼为谁思？临江迟来客。\n与我别所期，期在三五夕。\n圆景早己满，佳人犹未适。\n即事怨睽携，感物方凄戚。\n孟夏非长夜，晦明如岁隔。\n瑶华未堪折，兰苕已屡摘。\n路阻莫赠问，云何慰离析？搔首访行人，引领冀良觌。"},
{"title": "感镜", "author": "白居易", "dynasty": "唐代", "content": "美人与我别，留镜在匣中。\n自从花颜去，秋水无芙蓉。\n经年不开匣，红埃覆青铜。\n今朝一拂拭，自照憔悴容。\n照罢重惆怅，背有双盘龙。"},
{"title": "转调二郎神·闷来无那", "author": "张孝祥", "dynasty": "宋代", "content": "闷来无那，暗数尽、残更不寐。\n念楚馆香车，吴溪兰棹，多少愁云恨水。\n阵阵回风吹雪霰，更旅雁、一声沙际。\n想静拥孤衾，频挑寒灺，数行珠泪。\n凝睇。\n傍人笑我，终朝如醉。\n便锦织回鸾，素传双鲤，难写衷肠密意。\n绿鬓点霜，玉肌消雪，两处十分憔悴。\n争忍见、旧时娟娟素月，照人千里。"},
{"title": "西上辞母坟", "author": "陈去疾", "dynasty": "唐代", "content": "高盖山头日影微，黄昏独立宿禽稀。\n林间滴酒空垂泪，不见丁宁嘱早归。"},
{"title": "生查子·年年玉镜台", "author": "朱淑真", "dynasty": "宋代", "content": "年年玉镜台，梅蕊宫妆困。\n今岁未还家，怕见江南信。\n酒从别后疏，泪向愁中尽。\n遥想楚云深，人远天涯近。"},
{"title": "江上送女道士褚三清游南岳", "author": "李白", "dynasty": "唐代", "content": "吴江女道士，头戴莲花巾。\n霓衣不湿雨，特异阳台云。\n足下远游履，凌波生素尘。\n寻仙向南岳，应见魏夫人。"},
{"title": "送李青归南叶阳川", "author": "李白", "dynasty": "唐代", "content": "伯阳仙家子，容色如青春。\n日月秘灵洞，云霞辞世人。\n化心养精魄，隐几窅天真。\n莫作千年别，归来城郭新。"},
{"title": "发临洮将赴北庭留别", "author": "岑参", "dynasty": "唐代", "content": "闻说轮台路，连年见雪飞。\n春风曾不到，汉使亦应稀。\n白草通疏勒，青山过武威。\n勤王敢道远，私向梦中归。"},
{"title": "荆门别张天觉", "author": "魏泰", "dynasty": "宋代", "content": "秋风十驿望台星，想见冰壶照座清。\n零雨已回公旦驾，挽须聊听野王筝。\n三朝元老公方壮，四海苍生耳已倾。\n白发故人来一别，却归林下看升平。"},
{"title": "南陵五松山别荀七", "author": "李白", "dynasty": "唐代", "content": "君即颍水荀，何惭许郡宾。\n相逢太史奏，应是聚宝人。\n玉隐且在石，兰枯还见春。\n俄成万里别，立德贵清真。"},
{"title": "齐天乐·碧云阙处无多雨", "author": "高观国", "dynasty": "宋代", "content": "碧云阙处无多雨，愁与去帆俱远。\n倒苇沙闲，枯兰溆冷，寥落寒江秋晚。\n楼阴纵览。\n正魂怯清吟，病多依黯。\n怕挹西风，袖罗香自去年减。\n风流江左久客，旧游得意处，朱帘曾卷。\n载酒春情，吹箫夜约，犹忆玉娇香软。\n尘栖故苑，叹璧月空檐，梦云飞观。\n送绝征鸿，楚峰烟数点。"},
{"title": "己亥杂诗（三百十五首选四）", "author": "龚自珍", "dynasty": "清代", "content": "其八太行一脉走蝹蜿，莽莽畿西虎气蹲。\n送我摇鞭竟东去，此山不语看中原。\n其八十三只筹一缆十夫多，细算千艘渡此河。\n我亦曾穈太仓粟，夜闻邪许泪滂沱！其八十七故人横海拜将军，侧立南天未蕆勋。\n我有阴符三百字，蜡丸难寄惜雄文。\n其一百三十陶潜酷似卧龙豪，万古浔阳松菊高；莫信诗人竟平淡，二分梁甫一分骚。"},
{"title": "晚泊", "author": "陆游", "dynasty": "宋代", "content": "半世无归似转蓬，今年作梦到巴东。\n身游万死一生地，路入千峰百嶂中。\n邻舫有时来乞火，丛祠无处不祈风。\n晚潮又泊淮南岸，落日啼鸦戍堞空。"},
{"title": "知音者诚希", "author": "韩愈", "dynasty": "唐代", "content": "知音者诚希，念子不能别。\n行行天未晓，携酒踏明月。"},
{"title": "画堂春·落红铺径水平池", "author": "秦观", "dynasty": "宋代", "content": "落红铺径水平池，弄晴小雨霏霏。\n杏园憔悴杜鹃啼，无奈春归。\n柳外画楼独上，凭栏手捻花枝，放花无语对斜晖，此恨谁知？"},
{"title": "赠内", "author": "李白", "dynasty": "唐代", "content": "三百六十日，日日醉如泥。\n虽为李白妇，何异太常妻。"},
{"title": "送诸暨王主簿之任", "author": "李益", "dynasty": "唐代", "content": "别愁已万绪，离曲方三奏。\n远宦一辞乡，南天异风候。\n秦城岁芳老，越国春山秀。\n落日望寒涛，公门闭清昼。\n何用慰相思，裁书寄关右。"},
{"title": "赠新平少年", "author": "李白", "dynasty": "唐代", "content": "韩信在淮阴，少年相欺凌。\n屈体若无骨，壮心有所凭。\n一遭龙颜君，啸咤从此兴。\n千金答漂母，万古共嗟称。\n而我竟何为？寒苦坐相仍。\n长风入短袂，内手如怀冰。\n故友不相恤，新交宁见矜？摧残槛中虎，羁绁韝上鹰。\n何时腾风云，搏击申所能？"},
{"title": "虞美人·好风微揭帘旌起", "author": "孙光宪", "dynasty": "五代", "content": "好风微揭帘旌起，金翼鸾相倚。\n翠檐愁听乳禽声，此时春态暗关情，独难平。\n画堂流水空相翳，一穗香摇曳。\n教人无处寄相思，落花芳草过前期，没人知。"},
{"title": "采桑子·亭前春逐红英尽", "author": "李煜", "dynasty": "五代", "content": "亭前春逐红英尽，舞态徘徊。\n细雨霏微，不放双眉时暂开。\n绿窗冷静芳音断，香印成灰。\n可奈情怀，欲睡朦胧入梦来。"},
{"title": "江上", "author": "王安石", "dynasty": "宋代", "content": "江北秋阴一半开，晚云含雨却低徊。\n青山缭绕疑无路，忽见千帆隐映来。"},
{"title": "望海潮·秦峰苍翠", "author": "秦观", "dynasty": "宋代", "content": "秦峰苍翠，耶溪潇洒，千岩万壑争流。\n鸳瓦雉城，谯门画戟，蓬莱燕阁三休。\n天际识归舟，泛五湖烟月，西子同游。\n茂草台荒，苎萝村冷起闲愁。\n何人览古凝眸。\n怅朱颜易失，翠被难留。\n梅市旧书，兰亭古墨，依稀风韵生秋。\n狂客鉴湖头，有百年台沼，终日夷犹。\n最好金龟换酒，相与醉沧州。"},
{"title": "满庭芳·红蓼花繁", "author": "秦观", "dynasty": "宋代", "content": "红蓼花繁，黄芦叶乱，夜深玉露初零。\n霁天空阔，云淡楚江清。\n独棹孤篷小艇，悠悠过、烟渚沙汀。\n金钩细，丝纶慢卷，牵动一潭星。\n时时横短笛，清风皓月，相与忘形。\n任人笑生涯，泛梗飘萍。\n饮罢不妨醉卧，尘劳事、有耳谁听？江风静，日高未起，枕上酒微醒。"},
{"title": "明妃曲二首·其一", "author": "王安石", "dynasty": "宋代", "content": "明妃初出汉宫时，泪湿春风鬓脚垂。\n低徊顾影无颜色，尚得君王不自持。\n归来却怪丹青手，入眼平生几曾有；意态由来画不成，当时枉杀毛延寿。\n一去心知更不归，可怜着尽汉宫衣；寄声欲问塞南事，只有年年鸿雁飞。\n家人万里传消息，好在毡城莫相忆；君不见咫尺长门闭阿娇，人生失意无南北。"},
{"title": "送饯从叔辞丰州幕归嵩阳旧居", "author": "卢纶", "dynasty": "唐代", "content": "白须宗孙侍坐时，愿持寿酒前致词。\n致词何所拟？愿自边城始。\n边城贵者李将军，战鼓遥疑天上闻。\n屯田布锦周千里，牧马攒花溢万群。\n白云本是乔松伴，来绕青营复飞散。\n三声画角咽不通，万里蓬根一时断。\n丰州闻说似凉州，沙塞清明部落稠。\n行客已去依独戍，主人犹自在高楼。\n梦视旌旆何由见，每值清风一回面。\n洞里先生那怪迟，人天无路自无期。\n砂泉丹井非同味，桂树榆林不并枝。\n吾翁致身殊得计，地仙亦是三千岁。\n莫着戎衣期上清，东方曼倩逢人轻。"},
{"title": "上三峡", "author": "李白", "dynasty": "唐代", "content": "巫山夹青天，巴水流若兹。\n巴水忽可尽，青天无到时。\n三朝上黄牛，三暮行太迟。\n三朝又三暮，不觉鬓成丝。"},
{"title": "木兰花慢·彭城怀古", "author": "萨都剌", "dynasty": "元代", "content": "古徐州形胜，消磨尽，几英雄。\n想铁甲重瞳，乌骓汗血，玉帐连空。\n楚歌八千兵散，料梦魂，应不到江东。\n空有黄河如带，乱山回合云龙。\n汉家陵阙起秋风，禾黍满关中。\n更戏马台荒，画眉人远，燕子楼空。\n人生百年如寄，且开怀，一饮尽千钟。\n回首荒城斜日，倚栏目送飞鸿。"},
{"title": "南歌子·荷盖倾新绿", "author": "程垓", "dynasty": "宋代", "content": "荷盖倾新绿，榴巾蹙旧红。\n水亭烟榭晚凉中。\n又是一钩新月、静方栊。\n丝藕清如雪，橱纱薄似空。\n好维今夜与谁同。\n唤取玉人来共、一帘风。"},
{"title": "别董大二首·其二", "author": "高适", "dynasty": "唐代", "content": "六翮飘飖私自怜，一离京洛十余年。\n丈夫贫贱应未足，今日相逢无酒钱。"},
{"title": "碧涧别墅喜皇甫侍御相访", "author": "刘长卿", "dynasty": "唐代", "content": "荒村带返照，落叶乱纷纷。\n古路无行客，寒山独见君。\n野桥经雨断，涧水向田分。\n不为怜同病，何人到白云。"},
{"title": "玉烛新·花穿帘隙透", "author": "吴文英", "dynasty": "宋代", "content": "花穿帘隙透。\n向梦里销春，酒中延昼。\n嫩篁细掐，想思字、堕粉轻黏綀袖。\n章台别后，展绣络、红蔫香旧。\n□□□，应数归舟，愁凝画阑眉柳。\n移灯夜语西窗，逗晓帐迷香，问何时又。\n素纨乍试，还忆是、绣懒思酸时候。\n兰清蕙秀。\n总未比、蛾眉螓首。\n谁诉与，惟有金笼，春簧细奏。"},
{"title": "四言诗·祭黄帝陵", "author": "毛泽东", "dynasty": "近现代", "content": "中华民国二十六年四月五日，苏维埃政府主席毛泽东、人民抗日红军总司令朱德，敬派代表林祖涵，以鲜花时果之仪致祭于我中华民族始祖轩辕黄帝之陵。\n而致词曰：赫赫始祖，吾华肇造。\n胄衍祀绵，岳峨河浩。\n聪明睿知，光被遐荒。\n建此伟业，雄立东方。\n世变沧桑，中更蹉跌。\n越数千年，强邻蔑德。\n琉台不守，三韩为墟。\n辽海燕冀，汉奸何多！以地事敌，敌欲岂足？人执笞绳，我为奴辱。\n懿维我祖，命世之英；涿鹿奋战，区宇以宁。\n岂其苗裔，不武如斯；泱泱大国，让其沦胥？东等不才，剑屦俱奋。\n万里崎岖，为国效命。\n频年苦斗，备历险夷。\n匈奴未灭，何以家为？各党各界，团结坚固。\n不论军民，不分贫富。\n民族阵线，救国良方。\n四万万众，坚决抵抗。\n民主共和，改革内政。\n亿兆一心，战则必胜。\n还我河山，卫我国权。\n此物此志，永矢勿谖。\n经武整军，昭告列祖。\n实鉴临之，皇天后土。\n尚飨！"},
{"title": "好事近·浙江楼闻笛", "author": "汪元量", "dynasty": "宋代", "content": "独依浙江楼，满耳怨笳哀笛。\n犹有梨园声在，念那人天北。\n海棠憔悴怯春寒，风雨怎禁得。\n回首华清池畔，渺露芜烟荻。"},
{"title": "鹦鹉曲·夷门怀古", "author": "冯子振", "dynasty": "元代", "content": "人生只合梁园住，快活煞几个白头父。\n指他家五辈风流，睡足胭脂坡雨。\n〔幺〕说宣和锦片繁华，辇路看元宵去。\n马行街直转州桥，相国寺灯楼几处。"},
{"title": "蝶恋花·萧瑟兰成看老去", "author": "纳兰性德", "dynasty": "清代", "content": "萧瑟兰成看老去。\n为怕多情，不作怜花句。\n阁泪倚花愁不语，暗香飘尽知何处。\n重到旧时明月路。\n袖口香寒，心比秋莲苦。\n休说生生花里住，惜花人去花无主。"},
{"title": "自君之出矣", "author": "雍裕之", "dynasty": "唐代", "content": "自君之出矣，宝镜为谁明？思君如陇水，长闻呜咽声。"},
{"title": "答刘桢诗", "author": "徐干", "dynasty": "魏晋", "content": "与子别无几，所经未一旬。\n我思一何笃，其愁如三春。\n虽路在咫尺，难涉如九关。\n陶陶朱夏德，草木昌且繁。"},
{"title": "蝶恋花·急景流年真一箭", "author": "王国维", "dynasty": "近现代", "content": "急景流年真一箭。\n残雪声中，省识东风面。\n风里垂杨千万线，昨宵染就鹅黄浅。\n又是廉纤春雨暗。\n倚遍危楼，高处人难见。\n已恨平芜随雁远，暝烟更界平芜断。"},
{"title": "山坡羊·未央怀古", "author": "张养浩", "dynasty": "元代", "content": "三杰当日，俱曾此地，殷勤纳谏论兴废。\n见遗基，怎不伤悲！山河犹带英雄气，试上最高处闲坐地。\n东，也在图画里；西，也在图画里。"},
{"title": "庆东原·忘忧草", "author": "白朴", "dynasty": "元代", "content": "忘忧草，含笑花，劝君闻早冠宜挂。\n那里也能言陆贾？那里也良谋子牙？那里也豪气张华？千古是非心，一夕渔樵话。"},
{"title": "菩萨蛮·寄女伴", "author": "秋瑾", "dynasty": "近现代", "content": "寒风料峭侵窗户，垂帘懒向回廊步。\n月色入高楼，相思两处愁。\n无边家国事，并入双蛾翠。\n若遇早梅开，一枝应寄来!"},
{"title": "青楼怨", "author": "王昌龄", "dynasty": "唐代", "content": "香帏风动花入楼，高调鸣筝缓夜愁。\n肠断关山不解说，依依残月下帘钩。"},
{"title": "送虢州王录事之任", "author": "独孤及", "dynasty": "唐代", "content": "谓子文章达，当年羽翼高。\n一经俄白首，三命尚青袍。\n未遇须藏器，安卑莫告劳。\n盘根倘相值，试用发硎刀。"},
{"title": "菩萨蛮·回塘风起波文细", "author": "李珣", "dynasty": "五代", "content": "回塘风起波文细，刺桐花里门斜闭。\n残日照平芜，双双飞鹧鸪。\n征帆何处客？相见还相隔。\n不语欲魂销，望中烟水遥。"},
{"title": "归国遥·金翡翠", "author": "韦庄", "dynasty": "唐代", "content": "金翡翠，为我南飞传我意：罨画桥边春水，几年花下醉？别后只知相愧，泪珠难远寄。\n罗幕绣帷鸳被，旧欢如梦。"},
{"title": "后庭花·拟古", "author": "邵亨贞", "dynasty": "元代", "content": "铜壶更漏残，红妆春梦阑，江上花无语，天涯人未还。\n倚楼闲，月明千里，隔江何处山。"},
{"title": "送韦整尉长沙", "author": "张祜", "dynasty": "唐代", "content": "远远长沙去，怜君利一官。\n风帆彭蠡疾，云水洞庭宽。\n木客提蔬束，江乌接饭丸。\n莫言卑湿地，未必乏新欢。"},
{"title": "送江陵薛侯入觐序", "author": "袁宏道", "dynasty": "明代", "content": "当薛侯之初令也，珰而虎者，张甚。\n郡邑之良，泣而就逮。\n侯少年甫任事，人皆为侯危。\n侯笑曰：“不然。\n此蒙庄氏所谓养虎者也。\n猝饥则噬人，而猝饱必且负嵎。\n吾饥之使不至怒；而饱之使不至骄，政在我矣。\n”已而果就约。\n至他郡邑，暴横甚，荆则招之亦不至。\n　　而是时适有播酋之变。\n部使者檄下如雨，计亩而诛，计丁而夫。\n耕者哭于田，驿者哭于邮。\n而荆之去川也迩。\n沮水之余，被江而下，惴惴若不能一日处。\n侯谕父老曰：“是釜中鱼，何能为？”戒一切勿嚣。\n且曰，“奈何以一小逆疲吾赤子！”诸征调皆缓其议，未几果平。\n　　余时方使还，闻之叹曰：“今天下为大小吏者皆若此，无忧太平矣。\n”小民无识，见一二官吏与珰相持而击，则群然誉。\n故激之名张，而调之功隐。\n吾务其张而不顾其害，此犹借锋以割耳。\n自古国家之祸，造于小人，而成于贪功幸名之君子者，十常八九。\n故自楚、蜀造祸以来，识者之忧，有深于珰与夷者。\n辟如病人，冀病之速去也，而纯用攻伐之剂，其人不死于病而死于攻。\n今观侯之治荆，激之耶，抑调之耶？吏侯一日而秉政，其不以贪功幸名之药毒天下也审矣。\n　　侯为人丰颐广额，一见知其巨材。\n今年秋以试事分校省闱，首取余友元善，次余弟宗郢。\n元善才识卓绝，其为文骨胜其肌，根极幽彻，非具眼如侯，未有能赏识其俊者。\n余弟质直温文，其文如其人，能不为师门之辱者。\n以此二士度一房，奚啻得五？侯可谓神于相士者也。\n侯之徽政，不可枚举。\n略述其大者如此。\n汉庭第治行，讵有能出侯上者？侯行矣。\n　　　呜呼。\n使逆珰时不为激而为调，宁至决裂乎？谁谓文人无奇识，不能烛几于先也。"},
{"title": "捣衣篇", "author": "李白", "dynasty": "唐代", "content": "闺里佳人年十馀，嚬蛾对影恨离居。\n忽逢江上春归燕，衔得云中尺素书。\n玉手开缄长叹息，狂夫犹戍交河北。\n万里交河水北流，愿为双燕泛中洲。\n君边云拥青丝骑，妾处苔生红粉楼。\n楼上春风日将歇，谁能揽镜看愁发？晓吹员管随落花，夜捣戎衣向明月。\n明月高高刻漏长，真珠帘箔掩兰堂。\n横垂宝幄同心结，半拂琼筵苏合香。\n琼筵宝幄连枝锦，灯烛荧荧照孤寝。\n有便凭将金剪刀，为君留下相思枕。\n摘尽庭兰不见君，红巾拭泪生氤氲，明年若更征边塞，愿作阳台一段云。"},
{"title": "念奴矫·送陈正言", "author": "家铉翁", "dynasty": "宋代", "content": "南来数骑，问征尘、正是江头风恶。\n耿耿孤忠磨不尽，惟有老天知得。\n短棹浮淮，轻毡渡汉，回首觚棱泣。\n缄书欲上，惊传天外清跸。\n路人指示荒台，昔汉家使者，曾留行迹。\n我节君袍雪样明，俯仰都无愧色。\n送子先归，慈颜未老，三径有余乐。\n逢人问我，为说肝肠如昨。"},
{"title": "送范仲讷往合肥三首·其二", "author": "姜夔", "dynasty": "宋代", "content": "我家曾住赤阑桥，邻里相过不寂寥。\n君若到时秋已半，西风门巷柳萧萧。"},
{"title": "临江仙·幽闺欲曙闻莺转", "author": "毛熙震", "dynasty": "五代", "content": "幽闺欲曙闻莺转，红窗月影微明。\n好风频谢落花声。\n隔帷残烛，犹照绮屏筝。\n绣被锦茵眠玉暖，炷香斜袅烟轻。\n淡蛾羞敛不胜情。\n暗思闲梦，何处逐云行？"},
{"title": "贺新郎·春情", "author": "李玉", "dynasty": "宋代", "content": "篆缕销金鼎。\n醉沉沉、庭阴转午，画堂人静。\n芳草王孙知何处，惟有杨花糁径。\n渐玉枕、腾腾春醒。\n帘外残红春已透，镇无聊、殢酒厌厌病。\n云鬓乱，未忺整。\n江南旧事休重省。\n遍天涯、寻消问息，断鸿难倩。\n月满西楼凭阑久，依旧归期未定。\n又只恐、瓶沉金井。\n嘶骑不来银烛暗，枉教人、立尽梧桐影。\n谁伴我，对鸾镜。"},
{"title": "送赵判官赴黔府中丞叔幕", "author": "李白", "dynasty": "唐代", "content": "廓落青云心，结交黄金尽。\n富贵翻相忘，令人忽自晒。\n蹭蹬鬓毛斑，盛时难再还。\n巨源咄石生，何事马蹄间？绿萝长不厌，却欲还东山。\n君为鲁曾子，拜揖高堂里。\n叔继赵平原，偏承明主恩。\n风霜推独坐，旌节镇雄藩。\n虎士秉金钺，蛾眉开玉樽。\n才高幕下去，义重林中言。\n水宿五溪月，霜啼三峡猿。\n东风春草绿，江上候归轩。"},
{"title": "宋中送族侄式颜", "author": "高适", "dynasty": "唐代", "content": "大夫击东胡，胡尘不敢起。\n胡人山下哭，胡马海边死。\n部曲尽公侯，舆台亦朱紫。\n当时有勋业，末路遭谗毁。\n转旆燕赵间，剖符括苍里。\n弟兄莫相见，亲族远枌梓。\n不改青云心，仍招布衣士。\n平生怀感激，本欲候知己。\n去矣难重陈，飘然自兹始。\n游梁且未遇，适越今何以。\n乡山西北愁，竹箭东南美。\n峥嵘缙云外，苍莽几千里。\n旅雁悲啾啾，朝昏孰云已。\n登临多瘴疠，动息在风水。\n虽有贤主人，终为客行子。\n我携一尊酒，满酌聊劝尔。\n劝尔惟一言，家声勿沦滓。"},
{"title": "寿阳曲·新秋至", "author": "贯云石", "dynasty": "元代", "content": "新秋至，人乍别，顺长江水流残月。\n悠悠画船东去也，这思量起头儿一夜。"},
{"title": "题瓜州新河饯族叔舍人贲", "author": "李白", "dynasty": "唐代", "content": "齐公凿新河，万古流不绝。\n丰功利生人，天地同朽灭。\n两桥对双阁，芳树有行列。\n爱此如甘棠，谁云敢攀折。\n吴关倚此固，天险自兹设。\n海水落斗门，湖平见沙汭。\n我行送季父，弭棹徒流悦。\n杨花满江来，疑是龙山雪。\n惜此林下兴，怆为山阳别。\n瞻望清路尘，归来空寂灭。"},
{"title": "浣溪沙·送王子勉都运关中", "author": "王恽", "dynasty": "元代", "content": "蓟北分携已六年。\n秋风淇上又离筵。\n一尊情话重留连。\n内史调兵惟汉相，春潭通漕笑韦坚。\n岳云抛翠上吟鞭。"},
{"title": "送王司直", "author": "皇甫曾", "dynasty": "唐代", "content": "西塞云山远，东风道路长。\n人心胜潮水，相送过浔阳。"},
{"title": "水龙吟·再送荪友南还", "author": "纳兰性德", "dynasty": "清代", "content": "人生南北真如梦，但卧金山高处。\n白波东逝，鸟啼花落，任他日暮。\n别酒盈觞，一声将息，送君归去。\n便烟波万顷，半帆残月，几回首，相思苦。\n可忆柴门深闭，玉绳低、翦灯夜雨。\n浮生如此，别多会少，不如莫遇。\n愁对西轩，荔墙叶暗，黄昏风雨。\n更那堪几处，金戈铁马，把凄凉助。"},
{"title": "送别得书字", "author": "李白", "dynasty": "唐代", "content": "水色南天远，舟行若在虚。\n迁人发佳兴，吾子访闲居。\n日落看归鸟，潭澄羡跃鱼。\n圣朝思贾谊，应降紫泥书。"},
{"title": "雁儿落过得胜令·忆别", "author": "乔吉", "dynasty": "元代", "content": "殷勤红叶诗，冷淡黄花市。\n清江天水笺，白雁云烟字。\n游子去何之？无处寄新词。\n酒醒灯昏夜，窗寒梦觉时。\n寻思，谈笑十年事；嗟咨，风流两鬓丝。"},
{"title": "别诗三首·其一", "author": "佚名", "dynasty": "两汉", "content": "良时不再至，离别在须臾。\n屏营衢路侧，执手野踟蹰。\n仰视浮云驰，奄忽互相逾。\n风波一失所，各在天一隅。\n长当从此别，且复立斯须。\n欲因晨风发，送子以贱躯。"},
{"title": "满江红·题碧梧翠竹送李阳春", "author": "张宁", "dynasty": "明代", "content": "一曲清商，人别后、故园几度。\n想翠竹、碧梧风采，旧游何处。\n三径西风秋共老，满庭疏雨春都过。\n看苍苔、白石易黄昏，愁无数。\n峄山畔，淇泉路。\n空回首，佳期误。\n叹舞鸾鸣凤，归来迟暮。\n冷淡还如西草，凄迷番作江东树。\n且留他、素管候冰丝，重相和。"},
{"title": "蝶恋花·送姚主管横州", "author": "张孝祥", "dynasty": "宋代", "content": "君泛仙槎银海去。\n后日相思，地角天涯路。\n草草杯盘深夜语。\n冥冥四月黄梅雨。\n莫拾明珠并翠羽。\n但使邦人，爱我如慈母。\n待得政成民按堵。\n朝天衣袂翩翩举。"},
{"title": "送吴先生谒惠州苏副使", "author": "陈师道", "dynasty": "宋代", "content": "闻名欣识面，异好有同功。\n我亦惭吾子，人谁恕此公。\n百年双白鬓，万里一秋风。\n为说任安在，依然一秃翁。"},
{"title": "送虚白上人序", "author": "高启", "dynasty": "明代", "content": "余始不欲与佛者游，尝读东坡所作《勤上人诗序》，见其称勤之贤曰：“使勤得列于士大夫之间，必不负欧阳公。\n”余于是悲士大夫之风坏已久，而喜佛者之有可与游者。\n　　去年春，余客居城西，读书之暇，因往云岩诸峰间，求所谓可与游者，而得虚白上人焉。\n　　虚白形癯而神清，居众中不妄言笑。\n余始识于剑池之上，固心已贤之矣。\n入其室，无一物，弊箦折铛，尘埃萧然。\n寒不暖，衣一衲，饥不饱，粥一盂，而逍遥徜徉，若有余乐者。\n间出所为诗，则又纡徐怡愉，无急迫穷苦之态，正与其人类。\n　　方春二三月时，云岩之游者盛，巨官要人，车马相属。\n主者撞钟集众，送迎唯谨，虚白方闭户寂坐如不闻；及余至，则曳败履起从，指幽导胜于长林绝壁之下，日入而后已。\n余益贤虚白，为之太息而有感焉。\n近世之士大夫，趋于途者骈然，议于庐者欢然，莫不恶约而愿盈，迭夸而交诋，使虚白袭冠带以齿其列，有肯为之者乎？或以虚白佛者也，佛之道贵静而无私，其能是亦宜耳！余曰：今之佛者无呶呶焉肆荒唐之言者乎？无逐逐焉从造请之役者乎？无高屋广厦以居美女丰食以养者乎？然则虚白之贤不惟过吾徒，又能过其徒矣。\n余是以乐与之游而不知厌也。\n　　今年秋，虚白将东游，来请一言以为赠。\n余以虚白非有求于世者，岂欲余张之哉？故书所感者如此，一以风乎人，一以省于己，使无或有愧于虚白者而已。"},
{"title": "与诸公送陈郎将归衡阳", "author": "李白", "dynasty": "唐代", "content": "衡山苍苍入紫冥，下看南极老人星。\n回飙吹散五峰雪，往往飞花落洞庭。\n气清岳秀有如此，郎将一家拖金紫。\n门前食客乱浮云，世人皆比孟尝君。\n江上送行无白璧，临歧惆怅若为分。"},
{"title": "送王含秀才序", "author": "韩愈", "dynasty": "唐代", "content": "吾少时读《醉乡记》，私怪隐居者无所累于世，而犹有是言，岂诚旨于味耶？及读阮籍、陶潜诗，乃知彼虽偃蹇，不欲与世接，然犹未能平其心，或为事物是非相感发，于是有托而逃焉者也。\n若颜子操瓢与箪，曾参歌声若出金石，彼得圣人而师之，汲汲每若不可及，其于外也固不暇，尚何曲之托，而昏冥之逃耶？　　吾又以为悲醉乡之徒不遇也。\n建中初，天子嗣位，有意贞观、开元之丕绩，在廷之臣争言事。\n当此时，醉乡之后世又以直废吾既悲醉乡之文辞，而又嘉良臣之烈，思识其子孙。\n今子之来见我也，无所挟，吾犹将张之；况文与行不失其世守，浑然端且厚。\n惜乎吾力不能振之，而其言不见信于世也。\n于其行，姑分之饮酒。"},
{"title": "送张寺丞觐知富顺监", "author": "司马光", "dynasty": "宋代", "content": "汉家五尺道，置吏抚南夷。\n欲使文翁教，兼令孟获知。\n盘馐蒟酱实，歌杂竹枝辞。\n取酒须勤醉，乡关不可思。"},
{"title": "洗脚亭", "author": "李白", "dynasty": "唐代", "content": "白道向姑熟，洪亭临道傍。\n前有昔时井，下有五丈床。\n樵女洗素足，行人歇金装。\n西望白鹭洲，芦花似朝霜。\n送君此时去，回首泪成行。"},
{"title": "送妻", "author": "杨志坚", "dynasty": "唐代", "content": "平生志业在琴诗，头上如今有二丝。\n渔父尚知溪谷暗，山妻不信出身迟。\n荆钗任意撩新鬓，明镜从他别画眉。\n今日便同行路客，相逢即是下山时。"},
{"title": "送人还荆州", "author": "皇甫曾", "dynasty": "唐代", "content": "草色随骢马，悠悠同出秦。\n水传云梦晓，山接洞庭春。\n帆影连三峡，猿声近四邻。\n青门一分手，难见杜陵人。"},
{"title": "送人之松江", "author": "俞桂", "dynasty": "宋代", "content": "西风萧瑟入船窗，送客离愁酒满缸。\n要记此时分袂处，暮烟细雨过松江。"},
{"title": "送卢主簿", "author": "王勃", "dynasty": "唐代", "content": "穷途非所恨，虚室自相依。\n城阙居年满，琴尊俗事稀。\n开襟方未已，分袂忽多违。\n东岩富松竹，岁暮幸同归。"},
{"title": "送杨子", "author": "岑参", "dynasty": "唐代", "content": "斗酒渭城边，垆头耐醉眠。\n梨花千树雪，杨叶万条烟。\n惜别添壶酒，临岐赠马鞭。\n看君颍上去，新月到家圆。"},
{"title": "送区册序", "author": "韩愈", "dynasty": "唐代", "content": "阳山，天下之穷处也。\n陆有丘陵之险，虎豹之虞。\n江流悍急，横波之石，廉利侔剑戟，舟上下失势，破碎沦溺者，往往有之。\n县廓无居民，官无丞尉，夹江荒茅篁竹之间，小吏十余家，皆鸟言夷面。\n始至，言语不通，画地为字，然后可告以出租赋，奉期约。\n是以宾客游从之士，无所为而至。\n愈待罪于斯，且半岁矣。\n　　有区生者，誓言相好，自南海挐舟而来。\n升自宾阶，仪观甚伟，坐与之语，文义卓然。\n庄周云：“逃空虚者，闻人足音跫然而喜矣!”况如斯人者，岂易得哉!入吾室，闻《诗》、《书》仁义之说，欣然喜，若有志于其间也。\n与之翳嘉林，坐石矶，投竿而渔，陶然以乐，若能遗外声利，而不厌乎贫贱也。\n岁之初吉，归拜其亲，酒壶既倾，序以识别。"},
{"title": "送任五之桂林", "author": "王昌龄", "dynasty": "唐代", "content": "楚客醉孤舟，越水将引棹。\n山为两乡别，月带千里貌。\n羁谴同缯纶，僻幽闻虎豹。\n桂林寒色在，苦节知所效。"},
{"title": "送远曲", "author": "张籍", "dynasty": "唐代", "content": "戏马台南山簇簇，山边饮酒歌别曲。\n行人醉后起登车，席上回尊向僮仆。\n青天漫漫复长路，远游无家安得住。\n愿君到处自题名，他日知君从此去。"},
{"title": "初授官题高冠草堂", "author": "岑参", "dynasty": "唐代", "content": "三十始一命，宦情多欲阑。\n自怜无旧业，不敢耻微官。\n涧水吞樵路，山花醉药栏。\n只缘五斗米，辜负一渔竿。"},
{"title": "送剑与傅岩叟", "author": "辛弃疾", "dynasty": "宋代", "content": "镆邪三尺照人寒，试与挑灯子细看。\n且挂空斋作琴伴，未须携去斩楼兰。"},
{"title": "送监丞家同年守简池三十韵", "author": "洪咨夔", "dynasty": "宋代", "content": "去年为君来，明廷峙鸾鹄。\n今年为亲归，蚕市苦思蜀。\n扶舆出修门，万里宛在目。\n大江六月寒，风饱帆数幅。\n金山如幽人，杜蘅缭荷屋。\n采石如壮士，铁骑明鋈续。\n五老烟光开，九华云气矗。\n如王公大人，冠冕而佩玉。\n大孤狷介甚，赤壁清旷足。\n黄鹤侠者流，隽放不容束。\n英雄古荆州，霜月耿乔木。\n寂寞三闾亭，风露落秋菊。\n阳台峰十二，森拱峡江曲。\n高标耸赤松，绝槩凛孤竹。\n或如汉汲黯，抗直敢掁触。\n又如唐真卿，峻絜不受辱。\n瞿唐滟滪堆，一柱轧坤轴。\n溃城睢阳孤，钩党林宗独。\n水石明边酌，苹蓼佳处宿。\n宽作几月程，迎面峨眉绿。\n世道淡有味，人生平为福。\n江山无愧容，草木有余馥。\n试剑信雄拔，易简更清沃。\n虎蛇方横道，有此廉平牧。\n相如驷马贵，长孺一翁秃。\n明河隔黄姑，碧落杳飞鹜。\n独复即无妄，多识乃大畜。\n岁晏以为期，仁亦在乎熟。\n木末老芙蓉，阑干深苜蓿。\n邮签莫厌娄，瑟僴尉淇奥。"},
{"title": "重别薛华", "author": "王勃", "dynasty": "唐代", "content": "明月沉珠浦，秋风濯锦川。\n楼台临绝岸，洲渚亘长天。\n旅泊成千里，栖遑共百年。\n穷途唯有泪，还望独潸然。"},
{"title": "山雨", "author": "翁卷", "dynasty": "宋代", "content": "一夜满林星月白，且无云气亦无雷。\n平明忽见溪流急，知是他山落雨来。"},
{"title": "江神子·送桂花吴宪时已有检详之命未赴阙", "author": "吴文英", "dynasty": "宋代", "content": "天街如水翠尘空。\n建章宫。\n月明中。\n人未归来，玉树起秋风。\n宝粟万钉花露重，催赐带，过垂虹。\n夜凉沈水绣帘栊。\n酒香浓。\n雾濛濛。\n钗列吴娃，腰褭带金虫。\n三十六宫蟾观冷，留不住，佩丁东。"},
{"title": "清平乐·太山上作", "author": "元好问", "dynasty": "金朝", "content": "江山残照，落落舒清眺。\n涧壑风来号万窍，尽入长松悲啸。\n井蛙瀚海云涛，醯鸡日远天高。\n醉眼千峰顶上，世间多少秋毫！"},
{"title": "鹧鸪天·题破香笺小砑红", "author": "晏几道", "dynasty": "宋代", "content": "题破香笺小砑红。\n诗篇多寄旧相逢。\n西楼酒面垂垂雪，南苑春衫细细风。\n花不尽，柳无穷。\n别来欢事少人同。\n凭谁问取归云信，今在巫山第几峰。"},
{"title": "却东西门行", "author": "曹操", "dynasty": "两汉", "content": "鸿雁出塞北，乃在无人乡。\n举翅万馀里，行止自成行。\n冬节食南稻，春日复北翔。\n田中有转蓬，随风远飘扬。\n长与故根绝，万岁不相当。\n奈何此征夫，安得驱四方！戎马不解鞍，铠甲不离傍。\n冉冉老将至，何时返故乡？神龙藏深泉，猛兽步高冈。\n狐死归首丘，故乡安可忘！"},
{"title": "临江仙·昨夜个人曾有约", "author": "纳兰性德", "dynasty": "清代", "content": "昨夜个人曾有约，严城玉漏三更。\n一钩新月几疏星。\n夜阑犹未寝，人静鼠窥灯。\n原是瞿唐风间阻，错教人恨无情。\n小阑干外寂无声。\n几回肠断处，风动护花铃。"},
{"title": "月夜听卢子顺弹琴", "author": "李白", "dynasty": "唐代", "content": "闲夜坐明月，幽人弹素琴。\n忽闻悲风调，宛若寒松吟。\n白雪乱纤手，绿水清虚心。\n钟期久已没，世上无知音。"},
{"title": "寒夜作", "author": "揭傒斯", "dynasty": "元代", "content": "疏星冻霜空，流月湿林薄。\n虚馆人不眠，时闻一叶落。"},
{"title": "玉阶怨·夕殿下珠帘", "author": "谢朓", "dynasty": "南北朝", "content": "夕殿下珠帘，流萤飞复息。\n长夜缝罗衣，思君此何极。"},
{"title": "醉著", "author": "韩偓", "dynasty": "唐代", "content": "万里清江万里天，一村桑柘一村烟。\n渔翁醉著无人唤，过午醒来雪满船。"},
{"title": "重赠", "author": "元稹", "dynasty": "唐代", "content": "休遣玲珑唱我诗，我诗多是别君词。\n明朝又向江头别，月落潮平是去时。"},
{"title": "落梅风·因他害", "author": "马致远", "dynasty": "元代", "content": "因他害，染病疾，相识每劝咱是好意。\n相识若知咱就里，和相识也一般憔悴。"},
{"title": "月下独酌·其三", "author": "李白", "dynasty": "唐代", "content": "三月咸阳城，千花昼如锦。\n谁能春独愁，对此径须饮。\n穷通与修短，造化夙所禀。\n一樽齐死生，万事固难审。\n醉后失天地，兀然就孤枕。\n不知有吾身，此乐最为甚。"},
{"title": "悲愁歌", "author": "刘细君", "dynasty": "两汉", "content": "吾家嫁我兮天一方，远托异国兮乌孙王。\n穹庐为室兮毡为墙，以肉为食兮酪为浆。\n居常土思兮心内伤，愿为黄鹄兮归故乡。"},
{"title": "渡中江望石城泣下", "author": "李煜", "dynasty": "五代", "content": "江南江北旧家乡，三十年来梦一场。\n吴苑宫闱今冷落；广陵台殿已荒凉。\n云笼远岫愁千片，雨打归舟泪万行。\n兄弟四人三百口，不堪闲坐细思量。"},
{"title": "懊恼曲", "author": "温庭筠", "dynasty": "唐代", "content": "藕丝作线难胜针，蕊粉染黄那得深。\n玉白兰芳不相顾，青楼一笑轻千金。\n莫言自古皆如此，健剑刜钟铅绕指。\n三秋庭绿尽迎霜，惟有荷花守红死。\n庐江小吏朱斑轮，柳缕吐芽香玉春。\n两股金钗已相许，不令独作空成尘。\n悠悠楚水流如马，恨紫愁红满平野。\n野土千年怨不平，至今烧作鸳鸯瓦。"},
{"title": "解连环·酬任公用梦窗留别石帚韵", "author": "麦孟华", "dynasty": "近现代", "content": "旅怀千结，数征鸿过尽，暮云无极。\n怪断肠、芳草萋萋，却绿到天涯，酿成春色。\n尽有轻阴，未应恨、浮云西北。\n祗鸾钗密约，凤屧旧尘，梦回凄忆。\n年华逝波渐掷。\n叹蓬山路阻，乌盼头白。\n近夕阳、处处啼鹃，更刬地乱红，暗帘愁碧。\n怨叶相思，待题付、西流潮汐。\n怕春波、载愁不去，恁生见得？"},
{"title": "霓裳中序第一·亭皋正望极", "author": "姜夔", "dynasty": "宋代", "content": "丙午岁，留长沙。\n登祝融。\n因得其祠神之曲曰《黄帝盐》、《苏合香》。\n又于乐工故书中得商调《霓裳曲》十八阕，皆虚谱无辞。\n按沈氏《乐律》，《霓裳》道调，此乃商调。\n乐天诗云：“散序六阕”，此特两阕。\n未知孰是？然音节闲雅，不类今曲：余不暇尽作。\n作《中序》一阕传于世。\n余方羁游，感此古音，不自知其辞之怨抑也。\n亭皋正望极，乱落江莲归未得。\n多病却无气力，况纨扇渐疏，罗衣初索。\n流光过隙，叹杏梁、双燕如客。\n人何在？一帘淡月，仿佛照颜色。\n幽寂，乱蛩吟壁，动庾信、清愁似织。\n沉思年少浪迹，笛里关山，柳下坊陌。\n坠红无信息，漫暗水、涓涓溜碧。\n飘零久、而今何意，醉卧酒垆侧。"},
{"title": "寄欧阳詹", "author": "太原妓", "dynasty": "唐代", "content": "自从别后减容光，半是思郎半恨郎。\n欲识旧来云髻样，为奴开取缕金箱。"},
{"title": "赠夫二首 / 题云泉台客韦璜", "author": "韦璜", "dynasty": "唐代", "content": "不得长相守，青春夭蕣华。\n旧游今永已，泉路却为家。\n早知离别切人心，悔作从来恩爱深。\n黄泉冥寞虽长逝，白日屏帷还重寻。"},
{"title": "朝来曲", "author": "王昌龄", "dynasty": "唐代", "content": "日昃鸣珂动，花连绣户春。\n盘龙玉台镜，唯待画眉人。"},
{"title": "鹊桥仙·己酉山行书所见", "author": "辛弃疾", "dynasty": "宋代", "content": "松冈避暑，茅檐避雨，闲去闲来几度？醉扶怪石看飞泉，又却是、前回醒处。\n东家娶妇，西家归女，灯火门前笑语。\n酿成千顷稻花香，夜夜费、一天风露。"},
{"title": "探芳信·为春瘦", "author": "吴文英", "dynasty": "宋代", "content": "为春瘦。\n更瘦如梅花，花应知否。\n任枕函云坠，离怀半中酒。\n雨声楼阁春寒里，寂寞收灯后。\n甚年年、斗草心期，探花时候。\n娇懒强拈绣。\n暗背里相思，闲供晴昼。\n玉合罗囊，兰膏渍红豆。\n舞衣叠损金泥凤，妒折阑干柳。\n几多愁、两点天涯远岫。"},
{"title": "阳春曲·题情", "author": "白朴", "dynasty": "元代", "content": "轻拈斑管书心事，细折银笺写恨词。\n可怜不惯害相思，则被你个肯字儿，迤逗我许多时。\n鬓云懒理松金凤，胭粉慵施减玉容。\n伤情经岁绣帏空，心绪冗，闷倚翠屏。\n慵拈粉线闲金缕，懒酌琼浆冷玉壶。\n才郎一去信音疏，长叹吁，香脸泪如珠。\n从来好事天生俭，自古瓜儿苦后甜。\n奶娘催逼紧拘钳，甚是严，越间阻越情忺。\n笑将红袖遮银烛，不放才郎夜看书。\n相偎相抱取欢娱，止不过迭应举，及第待何如。\n百忙里铰甚鞋儿样，寂寞罗帏冷篆香。\n向前搂定可憎娘，止不过赶嫁妆，误了又何妨。"},
{"title": "望江南·春不见", "author": "贺双卿", "dynasty": "清代", "content": "春不见，寻过野桥西。\n染梦淡红欺粉蝶，锁愁浓绿骗黄鹂。\n幽恨莫重提。\n人不见，相见是还非？拜月有香空惹袖，惜花无泪可沾衣。\n山远夕阳低。"},
{"title": "古词三首", "author": "于鹄", "dynasty": "唐代", "content": "素丝带金地，窗间掬飞尘。\n偷得凤凰钗，门前乞行人。\n新长青丝发，哑哑言语黠。\n随人敲铜镜，街头救明月。\n东家新长儿，与妾同时生。\n并长两心熟，到大相呼名。"},
{"title": "穆穆清风至", "author": "佚名", "dynasty": "两汉", "content": "穆穆清风至，吹我罗衣裾。\n青袍似春草，草长条风舒。\n朝登津梁山，褰裳望所思。\n安得抱柱信，皎日以为期。"},
{"title": "妾薄命行·其一", "author": "曹植", "dynasty": "两汉", "content": "携玉手喜同车，比上云阁飞除。\n钓台蹇产清虚，池塘灵沼可娱。\n仰泛龙舟绿波，俯擢神草枝柯。\n想彼宓妃洛河，退咏汉女湘娥。"},
{"title": "小桃红·晓妆", "author": "乔吉", "dynasty": "元代", "content": "绀云分翠拢香丝，玉线界宫鸦翅。\n露冷蔷薇晓初试。\n淡匀脂，金篦腻点兰烟纸。\n含娇意思，殢人须是，亲手画眉儿。"},
{"title": "菩萨蛮·青岩碧洞经朝雨", "author": "孙光宪", "dynasty": "五代", "content": "青岩碧洞经朝雨，隔花相唤南溪去。\n一只木兰船，波平远浸天。\n扣舷惊翡翠，嫩玉抬香臂。\n红日欲沉西，烟中遥解觽。"},
{"title": "转调二郎神·闷来弹鹊", "author": "徐伸", "dynasty": "宋代", "content": "闷来弹鹊，又搅碎、一帘花影。\n漫试著春衫，还思纤手，熏彻金猊烬冷。\n动是愁端如何向，但怪得、新来多病。\n嗟旧日沈腰，如今潘鬓，怎堪临镜？重省。\n别时泪湿，罗衣犹凝。\n料为我厌厌，日高慵起，长托春酲未醒。\n雁足不来，马蹄难驻，门掩一庭芳景。\n空伫立，尽日阑干倚遍，昼长人静。"},
{"title": "生查子·长恨涉江遥", "author": "晏几道", "dynasty": "宋代", "content": "长恨涉江遥，移近溪头住。\n闲荡木兰舟，误入双鸳浦。\n无端轻薄云，暗作廉纤雨。\n翠袖不胜寒，欲向荷花语。"},
{"title": "还高冠潭口留别舍弟", "author": "岑参", "dynasty": "唐代", "content": "昨日山有信，只今耕种时。\n遥传杜陵叟，怪我还山迟。\n独向潭上酌，无人林下期。\n东谿忆汝处，闲卧对鸬鹚。"},
{"title": "如梦令·一饷凝情无语", "author": "王之道", "dynasty": "宋代", "content": "一饷凝情无语。\n手捻梅花何处。\n倚竹不胜愁，暗想江头归路。\n东去。\n东去。\n短艇淡烟疏雨。"},
{"title": "浣溪沙·辛亥正月二十四日发合肥", "author": "姜夔", "dynasty": "宋代", "content": "辛亥正月二十四日，发合肥钗燕笼云晚不忺。\n拟将裙带系郎船。\n别离滋味又今年。\n杨柳夜寒犹自舞，鸳鸯风急不成眠。\n些儿闲事莫萦牵。"},
{"title": "清平乐·蕙心堪怨", "author": "晏几道", "dynasty": "宋代", "content": "蕙心堪怨，也逐春风转。\n丹杏墙东当日见，幽会绿窗题遍。\n眼中前事分明，可怜如梦难凭。\n都把旧时薄幸，只消今日无情。"},
{"title": "阳台梦·薄罗衫子金泥凤", "author": "李存勖", "dynasty": "唐代", "content": "薄罗衫子金泥凤，困纤腰怯铢衣重。\n笑迎移步小兰丛，亸金翘玉凤。\n娇多情脉脉，羞把同心捻弄。\n楚天云雨却相和，又入阳台梦。"},
{"title": "春阴", "author": "朱弁", "dynasty": "宋代", "content": "关河迢递绕黄沙，惨惨阴风塞柳斜。\n花带露寒无戏蝶，草连云暗有藏鸦。\n诗穷莫写愁如海，酒薄难将梦到家。\n绝域东风竟何事？只应催我鬓边华！"},
{"title": "荆门西下", "author": "李商隐", "dynasty": "唐代", "content": "一夕南风一叶危，荆云回望夏云时。\n人生岂得轻离别，天意何曾忌险巇。\n骨肉书题安绝徼，蕙兰蹊径失佳期。\n洞庭湖阔蛟龙恶，却羡杨朱泣路岐。"},
{"title": "杂曲歌辞·春江曲", "author": "郭元振", "dynasty": "唐代", "content": "江水春沉沉，上有双竹林。\n竹叶坏水色，郎亦坏人心。"},
{"title": "小桃红·碧湖湖上柳阴阴", "author": "杨果", "dynasty": "元代", "content": "碧湖湖上柳阴阴，人影澄波浸，常记年时欢花饮。\n到如今，西风吹断回文锦。\n羡他一对，鸳鸯飞去，残梦蓼花深。"},
{"title": "鹊桥仙·乞巧楼空", "author": "纳兰性德", "dynasty": "清代", "content": "乞巧楼空，影娥池冷，佳节只供愁叹。\n丁宁休曝旧罗衣，忆素手、为予缝绽。\n莲粉飘红，菱丝翳碧，仰见明星空烂。\n亲持钿合梦中来，信天上、人间非幻。"},
{"title": "生查子·旅思", "author": "吴伟业", "dynasty": "清代", "content": "一尺过江山，万点长淮树。\n石上水潺潺，流入青溪去。\n六月北风寒，落叶无朝暮。\n度樾与穿云，林黑行人顾。"},
{"title": "征部乐·雅欢幽会", "author": "柳永", "dynasty": "宋代", "content": "雅欢幽会，良辰可惜虚抛掷。\n每追念、狂踪旧迹。\n长祗恁、愁闷朝夕。\n凭谁去、花衢觅。\n细说此中端的。\n道向我、转觉厌厌，役梦劳魂苦相忆。\n须知最有，风前月下，心事始终难得。\n但愿我、虫虫心下，把人看待，长似初相识。\n况渐逢春色。\n便是有，举场消息。\n待这回、好好怜伊，更不轻离拆。"},
{"title": "燕归梁·织锦裁篇写意深", "author": "柳永", "dynasty": "宋代", "content": "织锦裁篇写意深。\n字值千金。\n一回披玩一愁吟。\n肠成结、泪盈襟。\n幽欢已散前期远。\n无憀赖、是而今。\n密凭归雁寄芳音。\n恐冷落、旧时心。"},
{"title": "三山望金陵寄殷淑", "author": "李白", "dynasty": "唐代", "content": "三山怀谢脁，水澹望长安。\n芜没河阳县，秋江正北看。\n卢龙霜气冷，鳷鹊月光寒。\n耿耿忆琼树，天涯寄一欢。"},
{"title": "古意赠今人", "author": "鲍令晖", "dynasty": "南北朝", "content": "寒乡无异服，毡褐代文练。\n日月望君归，年年不解綖。\n荆扬春早和，幽冀犹霜霰。\n北寒妾已知，南心君不见。\n谁为道辛苦？寄情双飞燕。\n形迫杼煎丝，颜落风催电。\n容华一朝尽，惟馀心不变。"},
{"title": "翻香令·金炉犹暖麝煤残", "author": "苏轼", "dynasty": "宋代", "content": "金炉犹暖麝煤残。\n惜香更把宝钗翻。\n重闻处，余熏在，这一番、气味胜从前。\n背人偷盖小蓬山。\n更将沈水暗同然。\n且图得，氤氲久，为情深、嫌怕断头烟。"},
{"title": "减字浣溪沙·秋水斜阳演漾金", "author": "贺铸", "dynasty": "宋代", "content": "秋水斜阳演漾金，远山隐隐隔平林。\n几家村落几声砧。\n记得西楼凝醉眼，昔年风物似如今。\n只无人与共登临。"},
{"title": "御街行·别东山", "author": "贺铸", "dynasty": "宋代", "content": "松门石路秋风扫。\n似不许、飞尘到。\n双携纤手别烟萝，红粉清泉相照。\n几声歌管，正须陶写，翻作伤心调。\n岩阴暝色归云悄。\n恨易失、千金笑。\n更逢何物可忘忧，为谢江南芳草。\n断桥孤驿，冷云黄叶，相见长安道。"},
{"title": "申胥谏许越成", "author": "左丘明", "dynasty": "先秦", "content": "吴王夫差乃告诸大夫曰：“孤将有大志于齐，吾将许越成，而无拂吾虑。\n若越既改，吾又何求？若其不改，反行，吾振旅焉。\n”申胥谏曰：“不可许也。\n夫越非实忠心好吴也，又非慑畏吾甲兵之强也。\n大夫种勇而善谋，将还玩吴国于股掌之上，以得其志。\n夫固知君王之盖威以好胜也，故婉约其辞，以从逸王志，使淫乐于诸夏之国，以自伤也。\n使吾甲兵钝弊，民人离落，而日以憔悴，然后安受吾烬。\n夫越王好信以爱民，四方归之，年谷时熟，日长炎炎，及吾犹可以战也。\n为虺弗摧，为蛇将若何？”吴王曰：“大夫奚隆于越？越曾足以为大虞乎？若无越，则吾何以春秋曜吾军士？”乃许之成。\n　　将盟，越王又使诸稽郢辞曰：“以盟为有益乎？前盟口血未乾，足以结信矣。\n以盟为无益乎？君王舍甲兵之威以临使之，而胡重于鬼神而自轻也。\n”吴王乃许之，荒成不盟。"},
{"title": "子产坏晋馆垣", "author": "左丘明", "dynasty": "先秦", "content": "公薨之月，子产相郑伯以如晋，晋侯以我丧故，未之见也。\n子产使尽坏其馆之垣，而纳车马焉。\n　　士文伯让之，曰：“敝邑以政刑之不修，寇盗充斥，无若诸侯之属辱在寡君者何，是以令吏人完客所馆，高其闬闳，厚其墙垣，以无忧客使。\n今吾子坏之，虽从者能戒，其若异客何？以敝邑之为盟主，缮完葺墙，以待宾客。\n若皆毁之，其何以共命？寡君使匄请命。\n　　对曰：“以敝邑褊小，介于大国，诛求无时，是以不敢宁居，悉索敝赋，以来会时事。\n逢执事之不闲，而未得见；又不获闻命，未知见时。\n不敢输币，亦不敢暴露。\n其输之，则君之府实也，非荐陈之，不敢输也。\n其暴露之，则恐燥湿之不时而朽蠹，以重敝邑之罪。\n侨闻文公之为盟主也，宫室卑庳，无观台榭，以崇大诸侯之馆，馆如公寝；库厩缮修，司空以时平易道路，圬人以时塓馆宫室；诸侯宾至，甸设庭燎，仆人巡宫，车马有所，宾从有代，巾车脂辖，隶人、牧、圉，各瞻其事；百官之属各展其物；公不留宾，而亦无废事；忧乐同之，事则巡之，教其不知，而恤其不足。\n宾至如归，无宁灾患；不畏寇盗，而亦不患燥湿。\n今铜鞮之宫数里，而诸侯舍于隶人，门不容车，而不可逾越；盗贼公行。\n而天疠不戒。\n宾见无时，命不可知。\n若又勿坏，是无所藏币以重罪也。\n敢请执事，将何所命之？虽君之有鲁丧，亦敝邑之忧也。\n若获荐币，修垣而行，君之惠也，敢惮勤劳？”　　文伯复命。\n赵文子曰：“信。\n我实不德，而以隶人之垣以赢诸侯，是吾罪也。\n”使士文伯谢不敏焉。\n　　晋侯见郑伯，有加礼，厚其宴好而归之。\n乃筑诸侯之馆。\n　　叔向曰：“辞之不可以已也如是夫！子产有辞，诸侯赖之，若之何其释辞也？《诗》曰：‘辞之辑矣，民之协矣；辞之怿矣，民之莫矣。\n’其知之矣。\n”"},
{"title": "关尹子教射", "author": "列子", "dynasty": "先秦", "content": "列子学射，中矣。\n请于关尹子。\n尹子曰：“子知子之所以中者乎？”对曰：“弗知也。\n”关尹子曰：“未可。\n”退而习之。\n三年，又以报关尹子。\n尹子曰：“子知子之所以中乎？”列子曰：“知之矣。\n”关尹子曰：“可矣，守而勿失也。\n非独射也，为国与身皆如之。\n故圣人不查存亡，而察其所以然。\n”"},
{"title": "王孙圉论楚宝", "author": "佚名", "dynasty": "先秦", "content": "王孙圉聘于晋，定公飨之。\n赵简子鸣玉以相，问于王孙圉曰：“楚之白珩犹在乎？”对曰：“然。\n”简子曰：“其为宝也，几何矣？”曰：“未尝为宝。\n楚之所宝者，曰观射父，能作训辞，以行事于诸侯，使无以寡君为口实。\n又有左史倚相，能道训典，以叙百物，以朝夕献善败于寡君，使寡君无忘先王之业；又能上下说于鬼神，顺道其欲恶，使神无有怨痛于楚国。\n又有薮曰云，连徒洲，金、木、竹、箭之所生也，龟、珠、角、齿、皮、革、羽、毛，所以备赋，以戒不虞者也；所以共币帛，以宾享于诸侯者也。\n若诸侯之好币具，而导之以训辞，有不虞之备，而皇神相之，寡君其可以免罪于诸侯，而国民保焉。\n此楚国之宝也。\n若夫白珩，先王之玩也，何宝之焉？”　　“圉闻国之宝，六而已：圣能制议百物，以辅相国家，则宝之；玉足以庇荫嘉谷，使无水旱之灾，则宝之；龟足以宪臧否，则宝之；珠足以御火灾，则宝之；金足以御兵乱，则宝之；山林薮泽足以备财用，则宝之。\n若夫哗嚣之美，楚虽蛮夷，不能宝也。\n”"},
{"title": "菩萨蛮·春波软荡红楼水", "author": "吴锡麒", "dynasty": "清代", "content": "春波软荡红楼水，多时不放莺儿起。\n一样夕阳天，留寒待禁烟。\n已是人消瘦，只此情依旧。\n可奈别离何，明朝杨柳多。"},
{"title": "敬姜论劳逸", "author": "佚名", "dynasty": "先秦", "content": "公父文伯退朝，朝其母，其母方绩，文伯曰：“以歜之家而主犹绩，惧干季孙之怒也。\n其以歜为不能事主乎？”其母叹曰：“鲁其亡乎？使僮子备官而未之闻耶？居，吾语女。\n昔圣王之处民也，择瘠土而处之，劳其民而用之，故长王天下。\n夫民劳则思，思则善心生；逸则淫，淫则忘善；忘善则恶心生。\n沃土之民不材，淫也。\n瘠土之民，莫不向义，劳也。\n　　是故天子大采朝日，与三公九卿，祖识地德，日中考政，与百官之政事。\n师尹惟旅牧相，宣序民事。\n少采夕月，与大史司载纠虔天刑。\n日入，监九御，使洁奉鐕郊之粢盛，而後即安。\n诸侯朝修天子之业命，昼考其国国职，夕省其典刑，夜儆百工，使无慆淫，而後即安。\n卿大朝考其职，昼讲其庶政，夕序其业，夜庀其家事，而後即安。\n士朝受业，昼而讲贯，夕而习复，夜而计过，无憾，而後即安。\n自庶人以下，明而动，晦而休，无日以怠。\n王后亲织玄紞，公侯之夫人，加之纮、綖。\n卿之内子为大带，命妇成祭服。\n列士之妻，加之以朝服。\n自庶士以下，皆衣其夫。\n社而赋事，蒸而献功，男女效绩，愆则有辟。\n古之制也！君子劳心，小人劳力，先王之训也！自上以下，谁敢淫心舍力？　　今我寡也，尔又在下位，朝夕处事，犹恐忘先人之业。\n况有怠惰，其何以避辟？吾冀而朝夕修我，曰：‘必无废先人。\n’尔今曰：‘胡不自安？’以是承君之官，余惧穆伯之绝祀也？”　　仲尼闻之曰：“弟子志之，季氏之妇不淫矣！”"},
{"title": "风流子·新绿小池塘", "author": "周邦彦", "dynasty": "宋代", "content": "新绿小池塘，风帘动、碎影舞斜阳。\n羡金屋去来，旧时巢燕；土花缭绕，前度莓墙。\n绣阁里、凤帏深几许？听得理丝簧。\n欲说又休，虑乖芳信；未歌先噎，愁近清觞。\n遥知新妆了，开朱户，应自待月西厢。\n最苦梦魂，今宵不到伊行。\n问甚时说与，佳音密耗，寄将秦镜，偷换韩香？天便教人，霎时厮见何妨。"},
{"title": "禅悦二首·其二", "author": "张问陶", "dynasty": "清代", "content": "门庭清妙即禅关，枉费黄金去买山。\n只要心光如满月，在家还比出家闲。"},
{"title": "宝绘堂记", "author": "苏轼", "dynasty": "宋代", "content": "君子可以寓意于物，而不可以留意于物。\n寓意于物，虽微物足以为乐，虽尤物不足以为病。\n留意于物，虽微物足以为病，虽尤物不足以为乐。\n老子曰：“五色令人目盲，五音令人耳聋，五味令人口爽，驰骋田猎令人心发狂。\n”然圣人未尝废此四者，亦聊以寓意焉耳。\n刘备之雄才也，而好结髦。\n嵇康之达也，而好锻炼。\n阮孚之放也，而好蜡屐。\n此岂有声色臭味也哉，而乐之终身不厌。\n　　凡物之可喜，足以悦人而不足以移人者，莫若书与画。\n然至其留意而不释，则其祸有不可胜言者。\n钟繇至以此呕血发冢，宋孝武、王僧虔至以此相忌，桓玄之走舸，王涯之复壁，皆以儿戏害其国凶此身。\n此留意之祸也。\n　　始吾少时，尝好此二者，家之所有，惟恐其失之，人之所有，惟恐其不吾予也。\n既而自笑曰：吾薄富贵而厚于书，轻死生而重于画，岂不颠倒错缪失其本心也哉？自是不复好。\n见可喜者虽时复蓄之，然为人取去，亦不复惜也。\n譬之烟云之过眼，百鸟之感耳，岂不欣然接之，然去而不复念也。\n于是乎二物者常为吾乐而不能为吾病。\n　　驸马都尉王君晋卿虽在戚里，而其被服礼义，学问诗书，常与寒士角。\n平居攘去膏粱，屏远声色，而从事于书画，作宝绘堂于私第之东，以蓄其所有，而求文以为记。\n恐其不幸而类吾少时之所好，故以是告之，庶几全其乐而远其病也。\n　　熙宁十年七月二十日记。"},
{"title": "郑人逃暑", "author": "李昉等", "dynasty": "宋代", "content": "郑人有逃暑于孤林之下者，日流影移，而徙衽以从阴。\n及至暮，反席于树下。\n及月流影移，复徙衽以从阴，而患露之濡于身。\n其阴逾去，而其身逾湿，是巧于用昼而拙于用夕矣。"},
{"title": "座右铭", "author": "崔瑗", "dynasty": "两汉", "content": "无道人之短，无说己之长。\n施人慎勿念，受施慎勿忘。\n世誉不足慕，唯仁为纪纲。\n隐心而后动，谤议庸何伤？无使名过实，守愚圣所臧。\n在涅贵不淄，暧暧内含光。\n柔弱生之徒，老氏诫刚强。\n硁硁鄙夫介，悠悠故难量。\n慎言节饮食，知足胜不祥。\n行之苟有恒，久久自芬芳。"},
{"title": "苦斋记", "author": "刘基", "dynasty": "明代", "content": "苦斋者，章溢先生隐居之室也。\n室十有二楹，覆之以茆，在匡山之巅。\n匡山在处之龙泉县西南二百里，剑溪之水出焉。\n山四面峭壁拔起，岩崿皆苍石，岸外而臼中。\n其下惟白云，其上多北风。\n风从北来者，大率不能甘而善苦，故植物中之，其味皆苦，而物性之苦者亦乐生焉。\n　　于是鲜支、黄蘗、苦楝、侧柏之木，黄连、苦杕、亭历、苦参、钩夭之草，地黄、游冬、葴、芑之菜，槠、栎、草斗之实，楛竹之笋，莫不族布而罗生焉。\n野蜂巢其间，采花髓作蜜，味亦苦，山中方言谓之黄杜，初食颇苦难，久则弥觉其甘，能已积热，除烦渴之疾。\n其槚荼亦苦于常荼。\n其洩水皆啮石出，其源沸沸汩汩，瀄滵曲折，注入大谷。\n其中多斑文小鱼，状如吹沙，味苦而微辛，食之可以清酒。\n　　山去人稍远，惟先生乐游，而从者多艰其昏晨之往来，故遂择其窊而室焉。\n携童儿数人，启陨箨以蓺粟菽，茹啖其草木之荑实。\n间则蹑屐登崖，倚修木而啸，或降而临清泠。\n樵歌出林，则拊石而和之。\n人莫知其乐也。\n　　先生之言曰：“乐与苦，相为倚伏者也，人知乐之为乐，而不知苦之为乐，人知乐其乐，而不知苦生于乐，则乐与苦相去能几何哉！今夫膏粱之子，燕坐于华堂之上，口不尝荼蓼之味，身不历农亩之劳，寝必重褥，食必珍美，出入必舆隶，是人之所谓乐也，一旦运穷福艾，颠沛生于不测，而不知醉醇饫肥之肠，不可以实疏粝，籍柔覆温之躯，不可以御蓬藋，虽欲效野夫贱隶，跼跳窜伏，偷性命于榛莽而不可得，庸非昔日之乐，为今日之苦也耶？故孟子曰：‘天之降大任于是人也，必先苦其心志，劳其筋骨，饿其体肤。\n’赵子曰：‘良药苦口利于病，忠言逆耳利于行。\n’彼之苦，吾之乐；而彼之乐，吾之苦也。\n吾闻井以甘竭，李以苦存，夫差以酣酒亡，而勾践以尝胆兴，无亦犹是也夫？”　　刘子闻而悟之，名其室曰苦斋，作《苦斋记》。"},
{"title": "送欧阳推官赴华州监酒", "author": "苏轼", "dynasty": "宋代", "content": "我观文忠公，四子皆超越。\n仲也珠径寸，照夜光如月。\n好诗真脱兔，下笔先落鹘。\n知音如周郎，议论亦英发。\n文章乃余事，学道探玄窟。\n死为长白主，名字书绛阙。\n伤心清颍尾，已伴白鸥没。\n喜见三少年，俱有千里骨。\n千里不难到，莫遣历块蹶。\n临分出苦语，愿子书之笏。"},
{"title": "奉和幸望春宫送朔方大总管张仁亶", "author": "郑愔", "dynasty": "唐代", "content": "御跸下都门，军麾出塞垣。\n长杨跨武骑，细柳接戎轩。\n睿曲风云动，边威鼓吹喧。\n坐帷将阃外，俱是报明恩。"},
{"title": "洛下送奚三还扬州", "author": "孟浩然", "dynasty": "唐代", "content": "水国无边际，舟行共使风。\n羡君从此去，朝夕见乡中。\n予亦离家久，南归恨不同。\n音书若有问，江上会相逢。"},
{"title": "晚步西园", "author": "范成大", "dynasty": "宋代", "content": "料峭轻寒结晚阴，飞花院落怨春深。\n吹开红紫还吹落，一种东风两样心。"},
{"title": "送焦山淇上人见广佑", "author": "释智朋", "dynasty": "宋代", "content": "云团广佑尽愁城，未必心肝铁打成。\n话着石公山下事，定如猿叫第三声。"},
{"title": "颍阳别元丹丘之淮阳", "author": "李白", "dynasty": "唐代", "content": "吾将元夫子，异姓为天伦。\n本无轩裳契，素以烟霞亲。\n尝恨迫世网，铭意俱未伸。\n松柏虽寒苦，羞逐桃李春。\n悠悠市朝间，玉颜日缁磷。\n所失重山岳，所得轻埃尘。\n精魄渐芜秽，衰老相凭因。\n我有锦囊诀，可以持君身。\n当餐黄金药，去为紫阳宾。\n万事难并立，百年犹崇晨。\n别尔东南去，悠悠多悲辛。\n前志庶不易，远途期所遵。\n已矣归去来，白云飞天津。"},
{"title": "送康太守", "author": "王维", "dynasty": "唐代", "content": "城下沧江水，江边黄鹤楼。\n朱阑将粉堞，江水映悠悠。\n铙吹发夏口，使君居上头。\n郭门隐枫岸，侯吏趋芦洲。\n何异临川郡，还劳康乐侯。"},
{"title": "送韩侍御之广德", "author": "李白", "dynasty": "唐代", "content": "昔日绣衣何足荣，今宵贳酒与君倾。\n暂就东山赊月色，酣歌一夜送泉明。"},
{"title": "送杨少府赴选", "author": "李白", "dynasty": "唐代", "content": "大国置衡镜，准平天地心。\n群贤无邪人，朗鉴穷情深。\n吾君咏南风，衮冕弹鸣琴。\n时泰多美士，京国会缨簪。\n山苗落涧底，幽松出高岑。\n夫子有盛才，主司得球琳。\n流水非郑曲，前行遇知音。\n衣工剪绮绣，一误伤千金。\n何惜刀尺馀，不裁寒女衾。\n我非弹冠者，感别但开襟。\n空谷无白驹，贤人岂悲吟。\n大道安弃物，时来或招寻。\n尔见山吏部，当应无陆沉。"},
{"title": "送宗密上人归南山草堂寺因谒河南尹白侍郎", "author": "刘禹锡", "dynasty": "唐代", "content": "宿习修来得慧根，多闻第一却忘言。\n自从七祖传心印，不要三乘入便门。\n东泛沧江寻古迹，西归紫阁出尘喧。\n河南白尹大檀越，好把真经相对翻。"},
{"title": "送杨少尹序", "author": "韩愈", "dynasty": "唐代", "content": "昔疏广、受二子，以年老，一朝辞位而去。\n于是公卿设供帐，祖道都门外，车数百辆；道路观者，多叹息泣下，共言其贤。\n汉史既传其事，而后世工画者，又图其迹，至今照人耳目，赫赫若前日事。\n　　国子司业杨君巨源，方以能诗训后进，一旦以年满七十，亦白相去，归其乡。\n世常说古今人不相及，今杨与二疏，其意岂异也？　　予忝在公卿后，遇病不能出，不知杨侯去时，城门外送者几人，车几辆，马几匹，道旁观者，亦有叹息知其为贤与否；而太史氏又能张大其事为传，继二疏踪迹否，不落莫否。\n见今世无工画者，而画与不画，固不论也。\n　　然吾闻杨侯之去，相有爱而惜之者，白以为其都少尹，不绝其禄。\n又为歌诗以劝之，京师之长于诗者，亦属而和之。\n又不知当时二疏之去，有是事否。\n古今人同不同，未可知也。\n　　中世士大夫，以官为家，罢则无所于归。\n杨侯始冠，举于其乡，歌《鹿鸣》而来也。\n今之归，指其树曰：“某树，吾先人之所种也；某水、某丘，吾童子时所钓游也。\n”乡人莫不加敬，诫子孙以杨侯不去其乡为法。\n古之所谓乡先生没而可祭于社者，其在斯人欤？其在斯人欤？"},
{"title": "送增田涉君归国", "author": "鲁迅", "dynasty": "近现代", "content": "扶桑正是秋光好，枫叶如丹照嫩寒。\n却折垂杨送归客，心随东棹忆华年。"},
{"title": "送龚章判官之卫州·新及第", "author": "司马光", "dynasty": "宋代", "content": "几砚昔年游，于今成十秋。\n松坚终发石，鱼变即辞流。\n近郡无飞檄，清时不借筹。\n淇园春竹美，军宴日椎牛。"},
{"title": "水龙吟·送焦和之赴西夏行省", "author": "王恽", "dynasty": "元代", "content": "当年紫禁烟花，相逢恨不知音早。\n秋风倦客，一杯情话，为君倾倒。\n回首燕山，月明庭树，两枝乌绕。\n正情驰魏阙，空书怪事，心胆堕，伤殷浩。\n祸福无端倚伏，问古今、几人明了。\n沧浪渔父，归来惊笑，灵均枯槁。\n邂逅淇南，岁寒独在，故人襟抱。\n恨黄尘障尺，西山远目，送斜阳鸟。"},
{"title": "送文子转漕江东二首", "author": "陈亮", "dynasty": "宋代", "content": "九重寤寐忆忠诚，故向长沙起贾生。\n魏阙丝纶新借宠，秦淮草木旧知名。\n已闻塞下销锋镝，正自胸中有甲兵。\n万幕从兹无减灶，笑看卧鼓旧边城。\n诏颁英簜促锋车，暂借长才按转输。\n昔叹当年无李牧，今知江左有夷吾。\n休论足食为先策，自是平戎在用儒。\n来岁春风三月暮，沙堤隠隠接云衢。"},
{"title": "送沈左司从汪参政分省陕西汪由御史中丞出", "author": "高启", "dynasty": "明代", "content": "重臣分陕去台端，宾从威仪尽汉官。\n四塞河山归版籍，百年父老见衣冠。\n函关月落听鸡度，华岳云开立马看。\n知尔西行定回首，如今江左是长安。"},
{"title": "送金城公主适西蕃应制", "author": "郑愔", "dynasty": "唐代", "content": "下嫁戎庭远，和亲汉礼优。\n笳声出虏塞，箫曲背秦楼。\n贵主悲黄鹤，征人怨紫骝。\n皇情眷亿兆，割念俯怀柔。"},
{"title": "对雪奉饯任城六父秩满归京", "author": "李白", "dynasty": "唐代", "content": "龙虎谢鞭策，鹓鸾不司晨。\n君看海上鹤，何似笼中鹑。\n独用天地心，浮云乃吾身。\n虽将簪组狎，若与烟霞亲。\n季父有英风，白眉超常伦。\n一官即梦寐，脱屣归西秦。\n窦公敞华筵，墨客尽来臻。\n燕歌落胡雁，郢曲回阳春。\n征马百度嘶，游车动行尘。\n踌躇未忍去，恋此四座人。\n饯离驻高驾，惜别空殷勤。\n何时竹林下，更与步兵邻。"},
{"title": "卢溪别人", "author": "王昌龄", "dynasty": "唐代", "content": "武陵溪口驻扁舟，溪水随君向北流。\n行到荆门上三峡，莫将孤月对猿愁。"},
{"title": "送王大昌龄赴江宁", "author": "岑参", "dynasty": "唐代", "content": "对酒寂不语，怅然悲送君。\n明时未得用，白首徒攻文。\n泽国从一官，沧波几千里。\n群公满天阙，独去过淮水。\n旧家富春渚，尝忆卧江楼。\n自闻君欲行，频望南徐州。\n穷巷独闭门，寒灯静深屋。\n北风吹微雪，抱被肯同宿。\n君行到京口，正是桃花时。\n舟中饶孤兴，湖上多新诗。\n潜虬且深蟠，黄鹄举未晚。\n惜君青云器，努力加餐饭。"},
{"title": "暗香·送魏句滨宰吴县解组分韵得阖字", "author": "吴文英", "dynasty": "宋代", "content": "县花谁葺。\n记满庭燕麦，朱扉斜阖。\n妙手作新，公馆青红晓云湿。\n天际疏星趁马，帘昼隙、冰弦三叠。\n尽换却、吴水吴烟，桃李靓春靥。\n风急。\n送帆叶。\n正雁水夜清，卧虹平帖。\n软红路接。\n涂粉闱深早催入。\n怀暖天香宴果，花队簇、轻轩银蜡。\n更问讯、湖上柳，两堤翠匝。"},
{"title": "送张四", "author": "王昌龄", "dynasty": "唐代", "content": "枫林已愁暮，楚水复堪悲。\n别后冷山月，清猿无断时。"},
{"title": "送杨寘序", "author": "欧阳修", "dynasty": "宋代", "content": "予尝有幽忧之疾，退而闲居，不能治也。\n既而学琴于友人孙道滋，受宫声数引，久而乐之，不知其疾之在体也。\n夫疾，生乎忧者也。\n药之毒者，能攻其疾之聚，不若声之至者，能和其心之所不平。\n心而平，不和者和，则疾之忘也宜哉。\n　　夫琴之为技小矣，及其至也，大者为宫，细者为羽，操弦骤作，忽然变之，急者凄然以促，缓者舒然以和，如崩崖裂石、高山出泉，而风雨夜至也。\n如怨夫寡妇之叹息，雌雄雍雍之相鸣也。\n其忧深思远，则舜与文王、孔子之遗音也；悲愁感愤，则伯奇孤子、屈原忠臣之所叹也。\n喜怒哀乐，动人必深。\n而纯古淡泊，与夫尧舜三代之言语、孔子之文章、《易》之忧患、《诗》之怨刺无以异。\n其能听之以耳，应之以手，取其和者，道其湮郁，写其幽思，则感人之际，亦有至者焉。\n　　予友杨君，好学有文，累以进士举，不得志。\n及从荫调，为尉于剑浦，区区在东南数千里外．是其心固有不平者。\n且少又多疾，而南方少医药。\n风俗饮食异宜。\n以多疾之体，有不平之心，居异宜之俗，其能郁郁以久乎?然欲平其心以养其疾，于琴亦将有得焉。\n故予作《琴说》以赠其行，且邀道滋酌酒，进琴以为别。"},
{"title": "东城送运判马察院", "author": "梅尧臣", "dynasty": "宋代", "content": "春风骋巧如翦刀，先裁杨柳后杏桃。\n圆尖作瓣得疏密，颜色又染燕脂牢。\n黄鹂未鸣鸠欲雨，深园静墅声嗷嗷。\n役徒开汴前日放，亦将决水归河槽。\n都人倾望若焦渴，寒食已近沟已淘。\n何当黄流与雨至，雨深一尺水一篙。\n都水御史亦即喜，日夜顺疾回轻舠。\n频年吴楚岁苦旱，一稔未足生脂膏。\n吾愿取之勿求羡，穷鸟困兽易遯逃。\n我今出城勤送子，沽酒不惜典弊袍。\n数途必向睢阳去，太傅大尹皆英豪。\n试乞二公评我说，万分岂不益一毛。\n国给民苏自有暇，东园乃可资游遨。"},
{"title": "鲁郡尧祠送窦明府薄华还西京", "author": "李白", "dynasty": "唐代", "content": "朝策犁眉騧，举鞭力不堪。\n强扶愁疾向何处，角巾微服尧祠南。\n长杨扫地不见日，石门喷作金沙潭。\n笑夸故人指绝境，山光水色青于蓝。\n庙中往往来击鼓，尧本无心尔何苦。\n门前长跪双石人，有女如花日歌舞。\n银鞍绣毂往复回，簸林蹶石鸣风雷。\n远烟空翠时明灭，白鸥历乱长飞雪。\n红泥亭子赤阑干，碧流环转青锦湍。\n深沉百丈洞海底，那知不有蛟龙蟠。\n君不见绿珠潭水流东海，绿珠红粉沉光彩。\n绿珠楼下花满园，今日曾无一枝在。\n昨夜秋声阊阖来，洞庭木落骚人哀。\n遂将三五少年辈，登高远望形神开。\n生前一笑轻九鼎，魏武何悲铜雀台。\n我歌白云倚窗牖，尔闻其声但挥手。\n长风吹月度海来，遥劝仙人一杯酒。\n酒中乐酣宵向分，举觞酹尧尧可闻。\n何不令皋繇拥篲横八极，直上青天挥浮云。\n高阳小饮真琐琐，山公酩酊何如我。\n竹林七子去道赊，兰亭雄笔安足夸。\n尧祠笑杀五湖水，至今憔悴空荷花。\n尔向西秦我东越，暂向瀛洲访金阙。\n蓝田太白若可期，为余扫洒石上月。"},
{"title": "赠别王十七管记", "author": "高适", "dynasty": "唐代", "content": "故交吾未测，薄宦空年岁。\n晚节踪曩贤，雄词冠当世。\n堂中皆食客，门外多酒债。\n产业曾未言，衣裘与人敝。\n飘飖戎幕下，出入关山际。\n转战轻壮心，立谈有边计。\n云沙自回合，天海空迢递。\n星高汉将骄，月盛胡兵锐。\n沙深冷陉断，雪暗辽阳闭。\n亦谓扫欃枪，旋惊陷蜂虿。\n归旌告东捷，斗骑传西败。\n遥飞绝汉书，已筑长安第。\n画龙俱在叶，宠鹤先居卫。\n勿辞部曲勋，不藉将军势。\n相逢季冬月，怅望穷海裔。\n折剑留赠人，严装遂云迈。\n我行将悠缅，及此还羁滞。\n曾非济代谋，且有临深诫。\n随波混清浊，与物同丑丽。\n眇忆青岩栖，宁忘褐衣拜。\n自言爱水石，本欲亲兰蕙。\n何意薄松筠，翻然重菅蒯。\n恒深取与分，孰慢平生契。\n款曲鸡黍期，酸辛别离袂。\n逢时愧名节，遇坎悲沦替。\n适赵非解纷，游燕往无说。\n浩歌方振荡，逸翮思凌励。\n倏若异鹏抟，吾当学蝉蜕。"},
{"title": "送杨瑗尉南海", "author": "岑参", "dynasty": "唐代", "content": "不择南州尉，高堂有老亲。\n楼台重蜃气，邑里杂鲛人。\n海暗三山雨，花明五岭春。\n此乡多宝玉，慎莫厌清贫。"},
{"title": "送李判官赴东江", "author": "王维", "dynasty": "唐代", "content": "闻道皇华使，方随皂盖臣。\n封章通左语，冠冕化文身。\n树色分扬子，潮声满富春。\n遥知辨璧吏，恩到泣珠人。"},
{"title": "送当涂赵少府赴长芦", "author": "李白", "dynasty": "唐代", "content": "我来扬都市，送客回轻舠。\n因夸楚太子，便观广陵涛。\n仙尉赵家玉，英风凌四豪。\n维舟至长芦，目送烟云高。\n摇扇对酒楼，持袂把蟹螯。\n前途倘相思，登岳一长谣。"},
{"title": "送仲高兄宫学秩满赴行在", "author": "陆游", "dynasty": "宋代", "content": "兄去游东阁，才堪直北扉。\n莫忧持橐晚，姑记乞身归。\n道义无今古，功名有是非。\n临分出苦语，不敢计从违。"},
{"title": "送蹇秀才赴临洮", "author": "高适", "dynasty": "唐代", "content": "怅望日千里，如何今二毛。\n犹思阳谷去，莫厌陇山高。\n倚马见雄笔，随身唯宝刀。\n料君终自致，勋业在临洮。"},
{"title": "九江闻雁", "author": "陈均", "dynasty": "宋代", "content": "烟波渺渺梦悠悠，家在江南海尽头。\n音信稀疏兄弟隔，一声新雁九江秋。"},
{"title": "九日偕翁与可江正甫郑景云游凤山", "author": "朱复之", "dynasty": "宋代", "content": "裹将破帽凤山游，凤去台空余古丘。\n白发尚能今日客，黄花祗作故园秋。\n天浮渭北荒荒杳，江入旴南隐隐流。\n我始欲愁君且莫，人生何处是吾州。"},
{"title": "送湖南李正字归", "author": "韩愈", "dynasty": "唐代", "content": "长沙入楚深，洞庭值秋晚。\n人随鸿雁少，江共蒹葭远。\n历历余所经，悠悠子当返。\n孤游怀耿介，旅宿梦婉娩。\n风土稍殊音，鱼虾日异饭。\n亲交俱在此，谁与同息偃。"},
{"title": "送项判官", "author": "王安石", "dynasty": "宋代", "content": "断芦洲渚落枫桥，渡口沙长过午潮。\n山鸟自呼泥滑滑，行人相对马萧萧。\n十年长自青衿识，千里来非白璧招。\n握手祝君能强饭，华簪常得从鸡翘。"},
{"title": "留卢秦卿", "author": "司空曙", "dynasty": "唐代", "content": "知有前期在，难分此夜中。\n无将故人酒，不及石尤风。"},
{"title": "月夜江行 / 旅次江亭", "author": "权德舆", "dynasty": "唐代", "content": "扣舷不能寐，浩露清衣襟。\n弥伤孤舟夜，远结万里心。\n幽兴惜瑶草，素怀寄鸣琴。\n三奏月初上，寂寥寒江深。"},
{"title": "渔家傲·东昌道中", "author": "张渊懿", "dynasty": "清代", "content": "野草凄凄经雨碧，远山一抹晴云积。\n午睡觉来愁似织。\n孤帆直，游丝绕梦飞无力。\n古渡人家烟水隔，乡心缭乱垂杨陌。\n鸿雁自南人自北。\n风萧瑟，荻花满地秋江白。"},
{"title": "凤栖梧·衰柳疏疏苔满地", "author": "王庭筠", "dynasty": "元代", "content": "衰柳疏疏苔满地。\n十二阑干，故国三千里。\n南去北来人老矣。\n短亭依旧残阳里。\n紫蟹黄柑真解事。\n似倩西风、劝我归欤未。\n王粲登临寥落际。\n雁飞不断天连水。"},
{"title": "北芒客舍诗", "author": "刘伶", "dynasty": "魏晋", "content": "泱漭望舒隐，黮黤玄夜阴。\n寒鸡思天曙，振翅吹长音。\n蚊蚋归丰草，枯叶散萧林。\n陈醴发悴颜，巴歈畅真心。\n缊被终不晓，斯叹信难任。\n何以除斯叹，付之与瑟琴。\n长笛响中夕，闻此消胸襟。"},
{"title": "游朝阳岩遂登西亭二十韵", "author": "柳宗元", "dynasty": "唐代", "content": "谪弃殊隐沦，登陟非远郊。\n所怀缓伊郁，讵欲肩夷巢。\n高岩瞰清江，幽窟潜神蛟。\n开旷延阳景，回薄攒林梢。\n西亭构其巅，反宇临呀庨。\n背瞻星辰兴，下见云雨交。\n惜非吾乡土，得以荫菁茆。\n羁贯去江介，世仕尚函崤。\n故墅即沣川，数亩均肥硗。\n台馆集荒丘，池塘疏沈坳。\n会有圭组恋，遂贻山林嘲。\n薄躯信无庸，锁屑剧斗筲。\n囚居固其宜，厚羞久已包。\n庭除植蓬艾，隟牖悬蟏蛸。\n所赖山水客，扁舟柱长梢。\n挹流敌清觞，掇野代嘉肴。\n适道有高言，取乐非弦匏。\n逍遥屏幽昧，澹薄辞喧呶。\n晨鸡不余欺，风雨闻嘐嘐。\n再期永日闲，提挈移中庖。"},
{"title": "醉落魄·江天云薄", "author": "周紫芝", "dynasty": "宋代", "content": "江天云薄，江头雪似杨花落。\n寒灯不管人离索。\n照得人来，真个睡不著。\n归期已负梅花约，又还春动空飘泊。\n晓寒谁看伊梳掠。\n雪满西楼，人阑干角。"},
{"title": "寒食江畔", "author": "白居易", "dynasty": "唐代", "content": "草香沙暖水云晴，风景令人忆帝京。\n还似往年春气味，不宜今日病心情。\n闻莺树下沉吟立，信马江头取次行。\n忽见紫桐花怅望，下邽明日是清明。"},
{"title": "普天乐·垂虹夜月", "author": "徐再思", "dynasty": "元代", "content": "玉华寒，冰壶冻。\n云间玉兔，水面苍龙。\n酒一樽，琴三弄。\n唤起凌波仙人梦，倚阑干满面天风。\n楼台远近，乾坤表里，江汉西东。"},
{"title": "上行杯·草草离亭鞍马", "author": "孙光宪", "dynasty": "五代", "content": "离棹逡巡欲动，临极浦，故人相送，去住心情知不共。\n金船满捧，绮罗愁，丝管咽。\n回别，帆影灭，江浪如雪。"},
{"title": "水调歌头·送王修甫东还", "author": "王恽", "dynasty": "元代", "content": "樊川吾所爱，老我莫能俦。\n二年鞍马淇上，来往更风流。\n梦里池塘春草，却被鸣禽呼觉，柳暗水边楼。\n浩荡故园思，汶水日悠悠。\n洛阳花，梁苑月，苦迟留。\n半生许与词伯，不负壮年游。\n我亦布衣游子，久欲观光齐鲁，羁绁在鹰韛、早晚西湖上，同醉木兰舟。"},
{"title": "都下无忧馆小楼春尽旅怀二首", "author": "杨万里", "dynasty": "宋代", "content": "病眼逢书不敢开，春泥谢容亦无来。\n更无短计销长日，且绕栏干一百回。\n不关老去愿春迟，只恨春归我未归。\n最是杨花欺客子，向人一一作西飞。"},
{"title": "右溪记", "author": "元结", "dynasty": "唐代", "content": "道州城西百余步，有小溪。\n南流数十步，合营溪。\n水抵两岸，悉皆怪石，欹嵌盘曲，不可名状。\n清流触石，洄悬激注；佳木异竹，垂阴相荫。\n　　此溪若在山野，则宜逸民退士之所游处；在人间，则可为都邑之胜境，静者之林亭。\n而置州以来，无人赏爱；徘徊溪上，为之怅然。\n乃疏凿芜秽，俾为亭宇；植松与桂，兼之香草，以裨形胜。\n为溪在州右，遂命之曰右溪。\n刻铭石上，彰示来者。"},
{"title": "惯于长夜过春时", "author": "鲁迅", "dynasty": "近现代", "content": "惯于长夜过春时，挈妇将雏鬓有丝。\n梦里依稀慈母泪，城头变幻大王旗。\n忍看朋辈成新鬼，怒向刀丛觅小诗。\n吟罢低眉无写处，月光如水照缁衣。"},
{"title": "都下送辛大之鄂", "author": "孟浩然", "dynasty": "唐代", "content": "南国辛居士，言归旧竹林。\n未逢调鼎用，徒有济川心。\n予亦忘机者，田园在汉阴。\n因君故乡去，遥寄式微吟。"},
{"title": "鹧鸪天·离豫章别司马汉章大监", "author": "辛弃疾", "dynasty": "宋代", "content": "聚散匆匆不偶然。\n二年遍历楚山川。\n但将痛饮酬风月，莫放离歌入管弦。\n萦绿带，点青钱，东湖春水碧连天。\n明朝放我东归去，後夜相思月满船。"},
{"title": "边城独望", "author": "马戴", "dynasty": "唐代", "content": "聊凭危堞望，暗起异乡情。\n霜落蒹葭白，山昏雾露生。\n河滩胡雁下，戎垒汉鼙惊。\n独树残秋色，狂歌泪满缨。"},
{"title": "鹧鸪天·东阳道中", "author": "辛弃疾", "dynasty": "宋代", "content": "扑面征尘去路遥，香篝渐觉水沉销。\n山无重数周遭碧，花不知名分外娇。\n人历历，马萧萧，旌旗又过小红桥。\n愁边剩有相思句，摇断吟鞭碧玉梢。"},
{"title": "采桑子·十年前是尊前客", "author": "欧阳修", "dynasty": "宋代", "content": "十年前是尊前客，月白风清，忧患凋零。\n老去光阴速可惊。\n鬓华虽改心无改，试把金觥。\n旧曲重听。\n犹似当年醉里声。"},
{"title": "高山流水·次夫子清风阁落成韵", "author": "顾太清", "dynasty": "清代", "content": "群山万壑引长风，透林皋、晓日玲珑。\n楼外绿阴深，凭栏指点偏东。\n浑河水、一线如虹。\n清凉极，满谷幽禽啼啸，冷雾溟濛。\n任海天寥阔，飞跃此身中。\n云容。\n看白云苍狗，无心者、变化虚空。\n细草络危岩，岩花秀媚日承红。\n清风阁，高凌霄汉，列岫如童。\n待何年归去，谈笑各争雄。"},
{"title": "临江仙·千里潇湘挼蓝浦", "author": "秦观", "dynasty": "宋代", "content": "千里潇湘挼蓝浦，兰桡昔日曾经。\n月高风定露华清。\n微波澄不动，冷浸一天星。\n独倚危樯情悄悄，遥闻妃瑟泠泠。\n新声含尽古今情。\n曲终人不见，江上数峰青。"},
{"title": "南乡一剪梅·招熊少府", "author": "虞集", "dynasty": "元代", "content": "南阜小亭台，薄有山花取次开。\n寄语多情熊少府；晴也须来，雨也须来。\n随意且衔杯，莫惜春衣坐绿苔。\n若待明朝风雨过，人在天涯！春在天涯。"},
{"title": "好事近·烟外倚危楼", "author": "苏轼", "dynasty": "宋代", "content": "烟外倚危楼，初见远灯明灭。\n却跨玉虹归去、看洞天星月。\n当时张范风流在，况一尊浮雪。\n莫问世间何事、与剑头微吷。"},
{"title": "华子冈", "author": "裴迪", "dynasty": "唐代", "content": "日落松风起，还家草露晞。\n云光侵履迹，山翠拂人衣。"},
{"title": "减字木兰花·广昌路上", "author": "毛泽东", "dynasty": "近现代", "content": "漫天皆白，雪里行军情更迫。\n头上高山，风卷红旗过大关。\n此行何去？赣江风雪迷漫处。\n命令昨颁，十万工农下吉安。"},
{"title": "瑞鹤仙·晴丝牵绪乱", "author": "吴文英", "dynasty": "宋代", "content": "晴丝牵绪乱。\n对沧江斜日，花飞人远。\n垂杨暗吴苑。\n正旗亭烟冷，河桥风暖。\n兰情蕙盼。\n惹相思，春根酒畔。\n又争知、吟骨萦销，渐把旧衫重剪。\n凄断。\n流红千浪，缺月孤楼，总难留燕。\n歌尘凝扇。\n待凭信，拌分钿。\n试挑灯欲写，还依不妨，笺幅偷和泪卷。\n寄残云剩雨蓬莱，也应梦见。"},
{"title": "楚吟", "author": "李商隐", "dynasty": "唐代", "content": "山上离宫宫上楼，楼前宫畔暮江流。\n楚天长短黄昏雨，宋玉无愁亦自愁。"},
{"title": "初冬夜饮", "author": "杜牧", "dynasty": "唐代", "content": "淮阳多病偶求欢，客袖侵霜与烛盘。\n砌下梨花一堆雪，明年谁此凭阑干。"},
{"title": "念奴娇·留别辛稼轩", "author": "刘过", "dynasty": "宋代", "content": "知音者少，算乾坤许大，著身何处。\n直待功成方肯退，何日可寻归路。\n多景楼前，垂虹亭下，一枕眠秋雨。\n虚名相误，十年枉费辛苦。\n不是奏赋明光，上书北阙，无惊人之语。\n我自匆忙天未许，赢得衣裾尘土。\n白璧追欢，黄金买笑，付与君为主。\n莼鲈江上，浩然明日归去。"},
{"title": "一落索·杨花终日空飞舞", "author": "秦观", "dynasty": "宋代", "content": "杨花终日空飞舞，奈久长难驻。\n海潮虽是暂时来，却有个、堪凭处。\n紫府碧云为路。\n好相将归去。\n肯如薄幸五更风，不解与、花为主。"},
{"title": "华山畿·奈何许", "author": "佚名", "dynasty": "南北朝", "content": "奈何许！天下人何限，慊慊只为汝！"},
{"title": "采莲曲", "author": "崔国辅", "dynasty": "唐代", "content": "玉溆花争发，金塘水乱流。\n相逢畏相失，并著木兰舟。"},
{"title": "浣溪沙·入夏偏宜澹薄妆", "author": "李珣", "dynasty": "五代", "content": "入夏偏宜澹薄妆，越罗衣褪郁金黄，翠钿檀注助容光。\n相见无言还有恨，几回判却又思量，月窗香径梦悠飏。"},
{"title": "三月", "author": "韩偓", "dynasty": "唐代", "content": "辛夷才谢小桃发，蹋青过后寒食前，四时最好是三月，一去不回唯少年。\n吴国地遥江接海，汉陵魂断草连天。\n新愁旧恨真无奈，须就邻家瓮底眠。"},
{"title": "黄葛篇", "author": "李白", "dynasty": "唐代", "content": "黄葛生洛溪，黄花自绵幂。\n青烟万条长，缭绕几百尺。\n闺人费素手，采缉作絺綌。\n缝为绝国衣，远寄日南客。\n苍梧大火落，暑服莫轻掷。\n此物虽过时，是妾手中迹。"},
{"title": "采桑子·金风玉露初凉夜", "author": "晏几道", "dynasty": "宋代", "content": "金风玉露初凉夜，秋草窗前。\n浅醉闲眠。\n一枕江风梦不圆。\n长情短恨难凭寄，枉费红笺。\n试拂么弦。\n却恐琴心可暗传。"},
{"title": "南乡子·眼约也应虚", "author": "晏几道", "dynasty": "宋代", "content": "眼约也应虚，昨夜归来凤枕孤。\n且据如今情分里，相于。\n只恐多时不似初。\n深意托双鱼。\n小剪蛮笺细字书。\n更把此情重问得，何如。\n共结因缘久远无。"},
{"title": "念奴娇·凤凰山下", "author": "张红桥", "dynasty": "明代", "content": "凤凰山下，恨声声玉漏、今宵易歇。\n三叠阳关歌未竞，哑哑栖鸟催别。\n含怨吞声，两行清泪，渍透千重铁。\n重来休问，尊前已是愁绝。\n还忆浴罢描眉，梦回携手，踏碎花间月。\n漫道胸前怀豆蔻，今日总成虚设。\n桃叶津头，莫愁湖畔，远树云烟叠。\n寒灯旅邸，荧荧与谁闲说？"},
{"title": "赠妇诗三首", "author": "秦嘉", "dynasty": "两汉", "content": "秦嘉，字士会，陇西人也。\n为郡上计。\n其妻徐淑，寝疾还家，不获面别。\n赠诗云尔。\n人生譬朝露，居世多屯蹇。\n忧艰常早至，欢会常苦晚。\n念当奉时役，去尔日遥远。\n遣车迎子还，空往复空返。\n省书情凄怆，临食不能饭。\n独坐空房中，谁与相劝勉？长夜不能眠，伏枕独辗转。\n忧来如循环，匪席不可卷。\n皇灵无私亲，为善荷天禄。\n伤我与尔身，少小罹茕独。\n既得结大义，欢乐苦不足。\n念当远离别，思念叙款曲。\n河广无舟梁，道近隔丘陆。\n临路怀惆怅，中驾正踯躅。\n浮云起高山，悲风激深谷。\n良马不回鞍，轻车不转毂。\n针药可屡进，愁思难为数。\n贞士笃终始，恩义不可属。\n肃肃仆夫征，锵锵扬和铃。\n清晨当引迈，束带待鸡鸣。\n顾看空室中，仿佛想姿形。\n一别怀万恨，起坐为不宁。\n何用叙我心，遗思致款诚。\n宝钗好耀首，明镜可鉴形。\n芳香去垢秽，素琴有清声。\n诗人感木瓜，乃欲答瑶琼。\n愧彼赠我厚，惭此往物轻。\n虽知未足报，贵用叙我情。"},
{"title": "江城子·迎得郎来入绣闱", "author": "和凝", "dynasty": "五代", "content": "迎得郎来入绣闱，语相思，连理枝。\n鬓乱钗垂，梳堕印山眉。\n娅姹含情娇不语，纤玉手，抚郎衣。"},
{"title": "两同心·楚乡春晚", "author": "晏几道", "dynasty": "宋代", "content": "楚乡春晚，似入仙源。\n拾翠处、闲随流水，踏青路、暗惹香尘。\n心心在，柳外青帘，花下朱门。\n对景且醉芳尊。\n莫话消魂。\n好意思、曾同明月，恶滋味、最是黄昏。\n相思处，一纸红笺，无限啼痕。"},
{"title": "青玉案·新腔一唱双金斗", "author": "吴文英", "dynasty": "宋代", "content": "新腔一唱双金斗，正霜落，分柑手。\n已是红窗人倦绣，春词裁烛，夜香温被，怕减银壶漏。\n吴天雁晓云飞后，百感情怀顿疏酒。\n彩扇何时翻翠袖，歌边拌取，醉魂和梦，化作梅花瘦。"},
{"title": "浣溪沙·半踏长裾宛约行", "author": "孙光宪", "dynasty": "五代", "content": "半踏长裾宛约行，晚帘疏处见分明，此时堪恨昧平生。\n早是销魂残烛影，更愁闻着品弦声，杳无消息若为情。"},
{"title": "鼓笛慢·乱花丛里曾携手", "author": "秦观", "dynasty": "宋代", "content": "乱花丛里曾携手，穷艳景，迷欢赏。\n到如今，谁把雕鞍锁定，阻游人来往。\n好梦随春远，从前事、不堪思想。\n念香闺正杳，佳欢未偶，难留恋、空惆怅。\n永夜婵娟未满，叹玉楼、几时重上。\n那堪万里，却寻归路，指阳关孤唱。\n苦恨东流水，桃源路、欲回双桨。\n仗何人细与、丁宁问呵，我如今怎向？"},
{"title": "采莲曲", "author": "萧纲", "dynasty": "南北朝", "content": "晚日照空矶，采莲承晚晖。\n风起湖难渡，莲多采未稀。\n棹动芙蓉落，船移白鹭飞。\n荷丝傍绕腕，菱角远牵衣。"},
{"title": "浣溪沙·红藕花香到槛频", "author": "李珣", "dynasty": "五代", "content": "红藕花香到槛频，可堪闲忆似花人，旧欢如梦绝音尘。\n翠叠画屏山隐隐，冷铺文簟水潾潾，断魂何处一蝉新？"},
{"title": "寻芳草·萧寺记梦", "author": "纳兰性德", "dynasty": "清代", "content": "客夜怎生过。\n梦相伴、绮窗吟和。\n薄嗔佯笑道，若不是恁凄凉，肯来么。\n来去苦匆匆，准拟待、晓钟敲破。\n乍偎人一闪灯花堕，却对著琉璃火。"},
{"title": "月夜重寄宋华阳姊妹", "author": "李商隐", "dynasty": "唐代", "content": "偷桃窃药事难兼，十二城中锁彩蟾。\n应共三英同夜赏，玉楼仍是水精帘。"},
{"title": "黄金缕·家在钱塘江上住", "author": "司马槱", "dynasty": "宋代", "content": "家在钱塘江上住。\n花落花开，不管年华度。\n燕子又将春色去，纱窗一阵黄昏雨。"},
{"title": "采桑子·土花曾染湘娥黛", "author": "纳兰性德", "dynasty": "清代", "content": "土花曾染湘娥黛，铅泪难消。\n清韵谁敲，不是犀椎是凤翘。\n只应长伴端溪紫，割取秋潮。\n鹦鹉偷教，方响前头见玉萧。"},
{"title": "眉妩·戏张仲远", "author": "姜夔", "dynasty": "宋代", "content": "看垂杨连苑，杜若侵沙，愁损未归眼。\n信马青楼去，重帘下，娉婷人妙飞燕。\n翠尊共款。\n听艳歌、郎意先感。\n便携手、月地云阶里，爱良夜微暖。\n无限。\n风流疏散。\n有暗藏弓履，偷寄香翰。\n明日闻津鼓，湘江上，催人还解春缆。\n乱红万点。\n怅断魂、烟水遥远。\n又争似相携，乘一舸、镇长见。"},
{"title": "菩萨蛮·凤凰相对盘金缕", "author": "温庭筠", "dynasty": "唐代", "content": "凤凰相对盘金缕，牡丹一夜经微雨。\n明镜照新妆，鬓轻双脸长。\n画楼相望久，栏外垂丝柳。\n音信不归来，社前双燕回。"},
{"title": "采莲曲", "author": "吴均", "dynasty": "南北朝", "content": "锦带杂花钿，罗衣垂绿川。\n问子今何去，出采江南莲。\n辽西三千里，欲寄无因缘。\n愿君早旋返，及此荷花鲜。"},
{"title": "南歌子·有感", "author": "苏轼", "dynasty": "宋代", "content": "笑怕蔷薇罥，行忧宝瑟僵。\n美人依约在西厢，只恐暗中迷路，认余香。\n午夜风翻幔，三更月到床。\n簟纹如水玉肌凉，何物与侬归去，有残妆。"},
{"title": "沧浪亭怀贯之", "author": "苏舜钦", "dynasty": "宋代", "content": "沧浪独步亦无悰，聊上危台四望中。\n秋色入林红黯淡，日光穿竹翠玲珑。\n酒徒飘落风前燕，诗社凋零霜后桐。\n君又暂来还径往，醉吟谁复伴衰翁。"},
{"title": "女冠子·露花烟草", "author": "张泌", "dynasty": "唐代", "content": "露花烟草，寂寞五云三岛，正春深。\n貌减潜消玉，香残尚惹襟。\n竹疏虚槛静，松密醮坛阴。\n何事刘郎去？信沉沉。"},
{"title": "感皇恩·读庄子闻朱晦庵即世", "author": "辛弃疾", "dynasty": "宋代", "content": "案上数编书，非庄即老。\n会说忘言始知道；万言千句，不自能忘堪笑。\n今朝梅雨霁，青天好。\n一壑一丘，轻衫短帽。\n白发多时故人少。\n子云何在，应有玄经遗草。\n江河流日夜，何时了。"},
{"title": "杨柳枝·秋夜香闺思寂寥", "author": "顾夐", "dynasty": "五代", "content": "秋夜香闺思寂寥，漏迢迢。\n鸳帷罗幌麝烟销，烛光摇。\n正忆玉郎游荡去，无寻处。\n更闻帘外雨潇潇，滴芭蕉。"},
{"title": "浣溪沙·杨柳千条送马蹄", "author": "纳兰性德", "dynasty": "清代", "content": "杨柳千条送马蹄，北来征雁旧南飞。\n客中谁与换春衣。\n终古闲情归落照，一春幽梦逐游丝。\n信回刚道别多时。"},
{"title": "闺怨篇", "author": "江总", "dynasty": "南北朝", "content": "寂寂青楼大道边，纷纷白雪绮窗前。\n池上鸳鸯不独自，帐中苏合还空然。\n屏风有意障明月，灯火无情照独眠。\n辽西水冻春应少，蓟北鸿来路几千！愿君关山及早度，念妾桃李片时妍。"},
{"title": "题苜蓿峰寄家人", "author": "岑参", "dynasty": "唐代", "content": "苜蓿峰边逢立春，胡芦河上泪沾巾。\n闺中只是空相忆，不见沙场愁杀人。"},
{"title": "浪淘沙·红影湿幽窗", "author": "纳兰性德", "dynasty": "清代", "content": "红影湿幽窗，瘦尽春光。\n雨余花外却斜阳。\n谁见薄衫低髻子，抱膝思量。\n莫道不凄凉，早近持觞。\n暗思何事断人肠。\n曾是向他春梦里，瞥遇回廊。"},
{"title": "钓船归·绿净春深好染衣", "author": "贺铸", "dynasty": "宋代", "content": "绿净春深好染衣。\n际柴扉。\n溶溶漾漾白鸥飞。\n两忘机。\n南去北来徒自老，故人稀。\n夕阳长送钓船归。\n鳜鱼肥。"},
{"title": "满江红·昼日移阴", "author": "周邦彦", "dynasty": "宋代", "content": "昼日移阴，揽衣起，香帷睡足。\n临宝鉴、绿云撩乱，未忺妆束。\n蝶粉蜂黄都褪了，枕痕一线红生玉。\n背画栏、脉脉悄无言，寻棋局。\n重会面，犹未卜。\n无限事，萦心曲。\n想秦筝依旧，尚鸣金屋。\n芳草连天迷远望，宝香薰被成孤宿。\n最苦是、蝴蝶满园飞，无心扑。"},
{"title": "江神子·十日荷塘小隐赏桂呈朔翁", "author": "吴文英", "dynasty": "宋代", "content": "西风来晚桂开迟。\n月宫移。\n到东篱。\n簌簌惊尘，吹下半冰规。\n拟唤阿娇来小隐，金屋底，乱香飞。\n重阳还是隔年期。\n蝶相思。\n客情知。\n吴水吴烟，愁里更多诗。\n一夜看承应未别，秋好处，雁来时。"},
{"title": "红绣鞋", "author": "贯云石", "dynasty": "元代", "content": "挨着靠着云窗同坐，偎着抱着月枕双歌，听着数着愁着怕着早四更过。\n四更过情未足，情未足夜如梭。\n天哪，更闰一更儿妨甚么！"},
{"title": "怨歌行", "author": "庾信", "dynasty": "南北朝", "content": "家住金陵县前，嫁得长安少年。\n回头望乡泪落，不知何处天边？胡尘几日应尽？汉月何时更圆？为君能歌此曲，不觉心随断弦！"},
{"title": "戏为六绝句·其一", "author": "杜甫", "dynasty": "唐代", "content": "庾信文章老更成，凌云健笔意纵横。\n今人嗤点流传赋，不觉前贤畏后生。"},
{"title": "减字木兰花·烛花摇影", "author": "纳兰性德", "dynasty": "清代", "content": "烛花摇影，冷透疏衾刚欲醒。\n待不思量，不许孤眠不断肠。\n茫茫碧落，天上人间情一诺。\n银汉难通，稳耐风波愿始从。"},
{"title": "不寝", "author": "杜牧", "dynasty": "唐代", "content": "到晓不成梦，思量堪白头。\n多无百年命，长有万般愁。\n世路应难尽，营生卒未休。\n莫言名与利，名利是身仇。"},
{"title": "古人铸鉴", "author": "沈括", "dynasty": "宋代", "content": "古人铸鉴，鉴大则平，鉴小则凸。\n凡鉴凹则照人面大，凸则照人面小。\n小鉴不能全视人面，故令微凸，收人面令小，则鉴虽小而能全纳人面。\n仍复量鉴之小大，增损高下，常令人面与鉴大小相若。\n此工之巧智，后人不能造。\n比得古鉴，皆刮磨令平，此师旷所以伤知音也。\n　　世有透光鉴，鉴背有铭文，凡二十字，字极古，莫能读。\n以鉴承日光，则背文及二十字皆透，在屋壁上了了分明。\n人有原其理，以谓铸时薄处先冷，唯背文上差厚后冷，而铜缩多。\n文虽在背，而鉴面隐然有迹，所以于光中现。\n予观之，理诚如是。\n然余家有三鉴，又见他家所藏，皆是一样，文画铭字无纤异者，形制甚古。\n唯此鉴光透，其他鉴虽至薄者，皆莫能透。\n意古人别自有术。"},
{"title": "箜篌谣", "author": "佚名", "dynasty": "两汉", "content": "结交在相知，骨肉何必亲。\n甘言无忠实，世薄多苏秦。\n从风暂靡草，富贵上升天。\n不见山巅树，摧杌下为薪。\n岂甘井中泥？上出作埃尘。"},
{"title": "满江红·东武会流杯亭", "author": "苏轼", "dynasty": "宋代", "content": "上巳日作。\n城南有坡，土色如丹，其下有堤，壅郑淇水入城。\n东武城南，新堤固、涟漪初溢。\n隐隐遍、长林高阜，卧红堆碧。\n枝上残花吹尽也，与君更向江头觅。\n问向前、犹有几多春，三之一。\n官里事，何时毕。\n风雨外，无多日。\n相将泛曲水，满城争出。\n君不见兰亭修禊事，当时坐上皆豪逸。\n到如今、修竹满山阴，空陈迹。"},
{"title": "插秧歌", "author": "契此", "dynasty": "五代", "content": "手捏青苗种福田，低头便见水中天。\n六根清净方成稻，后退原来是向前。"},
{"title": "孟子引齐人言", "author": "佚名", "dynasty": "先秦", "content": "虽有智能。\n不如乘势。\n虽有鎡基。\n不如待时。"},
{"title": "渔家傲·送台守江郎中", "author": "苏轼", "dynasty": "宋代", "content": "送客归来灯火尽。\n西楼淡月凉生晕。\n明日潮来无定准。\n潮来稳。\n舟横渡口重城近。\n江水似知孤客恨。\n南风为解佳人愠。\n莫学时流轻久困。\n频寄问。\n钱塘江上须忠信。"},
{"title": "里革断罟匡君", "author": "佚名", "dynasty": "先秦", "content": "宣公夏滥于泗渊，里革断其罟而弃之，曰：“古者大寒降，土蛰发，水虞于是乎讲罛罶，取名鱼，登川禽，而尝之寝庙，行诸国，助宣气也。\n鸟兽孕，水虫成，兽虞于是乎禁罝罗，矠鱼鳖，以为夏槁，助生阜也。\n鸟兽成，水虫孕，水虞于是乎禁罜䍡，设阱鄂，以实庙庖，畜功用也。\n且夫山不槎蘖，泽不伐夭，鱼禁鲲鲕，兽长麑麋，鸟翼鷇卵，虫舍蚔蝝，蕃庶物也，古之训也。\n今鱼方别孕，不教鱼长，又行网罟，贪无艺也。\n”　　公闻之，曰：“吾过而里革匡我，不亦善乎！是良罟也！为我得法。\n使有司藏之，使吾无忘谂。\n”师存侍，曰：“藏罟不如置里革于侧之不忘也。\n”"},
{"title": "论盛孝章书 / 与曹公论盛孝章书", "author": "孔融", "dynasty": "魏晋", "content": "岁月不居，时节如流。\n五十之年，忽焉已至。\n公为始满，融又过二。\n海内知识，零落殆尽，惟会稽盛孝章尚存。\n其人困于孙氏，妻孥湮没，单孑独立，孤危愁苦。\n若使忧能伤人，此子不得复永年矣！　　　《春秋传》曰：“诸侯有相灭亡者，桓公不能救，则桓公耻之。\n”今孝章，实丈夫之雄也，天下谈士，依以扬声，而身不免于幽絷，命不期于旦夕，是吾祖不当复论损益之友，而朱穆所以绝交也。\n公诚能驰一介之使，加咫尺之书，则孝章可致，友道可弘矣。\n　　　今之少年，喜谤前辈，或能讥评孝章。\n孝章要为有天下大名，九牧之人，所共称叹。\n燕君市骏马之骨，非欲以骋道里，乃当以招绝足也。\n惟公匡复汉室，宗社将绝，又能正之。\n正之之术，实须得贤。\n珠玉无胫而自至者，以人好之也，况贤者之有足乎！昭王筑台以尊郭隗，隗虽小才，而逢大遇，竟能发明主之至心，故乐毅自魏往，剧辛自赵往，邹衍自齐往。\n向使郭隗倒悬而王不解，临溺而王不拯，则士亦将高翔远引，莫有北首燕路者矣。\n凡所称引，自公所知，而复有云者，欲公崇笃斯义也。\n因表不悉。"},
{"title": "生查子·富阳道中", "author": "毛滂", "dynasty": "宋代", "content": "春晚出小城，落日行江岸。\n人不共潮来，香亦临风散。\n花谢小妆残，莺困清歌断。\n行雨梦魂消，飞絮心情乱。"},
{"title": "三十年来寻剑客", "author": "志勤", "dynasty": "唐代", "content": "三十年来寻剑客，几回落叶又抽枝。\n自从一见桃花后，直至如今更不疑。"},
{"title": "禅悦二首·其一", "author": "张问陶", "dynasty": "清代", "content": "蒲团清坐道心长，消受莲花自在香。\n八万四千门路别，谁知方寸即西方。"},
{"title": "曾子易箦", "author": "佚名", "dynasty": "先秦", "content": "曾子寝疾，病。\n乐正子春坐于床下，曾元、曾申坐于足，童子隅坐而执烛。\n童子曰：“华而睆，大夫之箦与？”子春曰：“止！”曾子闻之，瞿然曰：“呼！”曰：“华而睆，大夫之箦与？”曾子曰：“然。\n斯季孙之赐也，我未之能易也。\n元，起易箦。\n”曾元曰：“夫子之病革矣，不可以变。\n幸而至于旦，请敬易之。\n”曾子曰：“尔之爱我也不如彼。\n君子之爱人也以德，细人之爱人也以姑息。\n吾何求哉？吾得正而毙焉斯已矣。\n”举扶而易之。\n反席未安而没。"},
{"title": "赠元发弟放言", "author": "黄庭坚", "dynasty": "宋代", "content": "亏功一篑，未成丘山。\n凿井九阶，不次水泽。\n行百里者半九十，小狐汔济濡其尾。\n故曰时乎，时不再来。\n终终始始，是谓君子。"},
{"title": "行路难", "author": "卢照邻", "dynasty": "唐代", "content": "君不见长安城北渭桥边，枯木横槎卧古田。\n昔日含红复含紫，常时留雾亦留烟。\n春景春风花似雪，香车玉舆恒阗咽。\n若个游人不竞襻，若个倡家不来折。\n倡家宝袜蛟龙帔，公子银鞍千万骑。\n黄莺一向花娇春，两两三三将子戏。\n千尺长条百尺枝，丹桂青榆相蔽亏。\n珊瑚叶上鸳鸯鸟，凤凰巢里雏鹓儿。\n巢倾枝折凤归去，条枯叶落狂风吹。\n一朝零落无人问，万古摧残君炬知？人生贵贱无终始，倏忽须臾难久恃。\n谁家能驻西山日？谁家能堰东流水？汉家陵树满秦川，行来行去尺哀怜。\n自昔公卿二千石，咸拟荣华一万年。\n不见朱唇将白貌，惟闻素棘与黄泉。\n金貂有时须换酒，玉尘但摇莫计钱。\n寄言坐客神仙署，一生一死交情处。\n苍龙阙下君不来，白鹤山前我应去。\n云间海上邈难期，赤心会合在何时？但愿尧年一百万，长作巢由也不辞！"},
{"title": "杏园中枣树", "author": "白居易", "dynasty": "唐代", "content": "人言百果中，唯枣凡且鄙。\n皮皴似龟手，叶小如鼠耳。\n胡为不自知，生花此园里。\n岂宜遇攀玩，幸免遭伤毁。\n二月曲江头，杂英红旖旎。\n枣亦在其间，如嫫对西子。\n东风不择木，吹喣长未已。\n眼看欲合抱，得尽生生理。\n寄言游春客，乞君一回视。\n君爱绕指柔，从君怜柳杞。\n君求悦目艳，不敢争桃李。\n君若作大车，轮轴材须此。"},
{"title": "子产论政宽猛", "author": "左丘明", "dynasty": "先秦", "content": "郑子产有疾。\n谓子大叔曰：“我死，子必为政。\n唯有德者能以宽服民，其次莫如猛。\n夫火烈，民望而畏之，故鲜死焉。\n水懦弱，民狎而玩之，则多死焉，故宽难。\n”疾数月而卒。\n　　大叔为政，不忍猛而宽。\n郑国多盗，取人于萑苻之泽。\n大叔悔之，曰：“吾早从夫子，不及此。\n”兴徒兵以攻萑苻之盗，尽杀之，盗少止。\n　　仲尼曰：“善哉！政宽则民慢，慢则纠之以猛。\n猛则民残，残则施之以宽。\n宽以济猛；猛以济宽，政是以和。\n”《诗》曰：‘民亦劳止，汔可小康；惠此中国，以绥四方。\n’施之以宽也。\n‘毋从诡随，以谨无良；式遏寇虐，惨不畏明。\n’纠之以猛也。\n‘柔远能迩，以定我王。\n’平之以和也。\n又曰：‘不竞不絿，不刚不柔，布政优优，百禄是遒。\n’和之至也。\n”　　及子产卒，仲尼闻之，出涕曰：“古之遗爱也。\n”"},
{"title": "叔向贺贫", "author": "佚名", "dynasty": "先秦", "content": "叔向见韩宣子，宣子忧贫，叔向贺之。\n宣子曰：“吾有卿之名而无其实，无以从二三子，吾是以忧，子贺我，何故？”　　对曰：“昔栾武子无一卒之田，其宫不备其宗器，宣其德行，顺其宪则，使越于诸侯。\n诸侯亲之，戎狄怀之，以正晋国。\n行刑不疚，以免于难。\n及桓子，骄泰奢侈，贪欲无艺，略则行志，假货居贿，宜及于难，而赖武之德以没其身。\n及怀子，改桓之行，而修武之德，可以免于难，而离桓之罪，以亡于楚。\n夫郤昭子，其富半公室，其家半三军，恃其富宠，以泰于国。\n其身尸于朝，其宗灭于绛。\n不然，夫八郤，五大夫，三卿，其宠大矣，一朝而灭，莫之哀也，唯无德也。\n今吾子有栾武子之贫，吾以为能其德矣，是以贺。\n若不忧德之不建，而患货之不足，将吊不暇，何贺之有？”　　宣子拜，稽首焉，曰：“起也将亡，赖子存之，非起也敢专承之，其自桓叔以下，嘉吾子之赐。\n”"},
{"title": "玉楼春·西园花落深堪扫", "author": "王国维", "dynasty": "近现代", "content": "西园花落深堪扫，过眼韶华真草草。\n开时寂寂尚无人，今日偏嗔摇落早。\n昨朝却走西山道，花事山中浑未了。\n数峰和雨对斜阳，十里杜鹃红似烧。"},
{"title": "日喻", "author": "苏轼", "dynasty": "宋代", "content": "生而眇者不识日，问之有目者。\n或告之曰：“日之状如铜盘。\n”扣槃而得其声，他日闻钟，以为日也。\n或告之曰：“日之光如烛。\n”扪烛而得其形，他日揣樾，以为日也。\n日之与钟、龠亦远矣，而眇者不知其异，以其未尝见而求之人也。\n　　道之难见也甚于日，而人之未达也，无以异于眇。\n达者告之，虽有巧譬善导，亦无以过于槃与烛也。\n自盘而之钟，自烛而之龠，转而相之，岂有既乎？故世之言道者，或即其所见而名之，或莫之见而意之，皆求道之过也。\n　　然则道卒不可求欤？苏子曰：“道可致而不可求。\n”何谓致？孙武曰：“善战者致人，不致于人。\n”子夏曰：“百工居肆，以成其事，君子学以致其道。\n”莫之求而自至，斯以为致也欤？　　南方多没人，日与水居也，七岁而能涉，十岁而能浮，十五而能浮没矣。\n夫没者岂苟然哉？必将有得于水之道者。\n日与水居，则十五而得其道；生不识水，则虽壮，见舟而畏之。\n故北方之勇者，问于没人，而求其所以浮没矣，以其言试之河，未有不溺者也。\n故凡不学而务求道，皆北方之学没者也。\n　　昔者以声律取士，士杂学而不志于道；今者以经术取士，士求道而不务学。\n渤海吴君彦律，有志于学者也，方求举于礼部，作《日喻》以告之。"},
{"title": "慈湖夹阻风", "author": "苏轼", "dynasty": "宋代", "content": "捍索桅竿立啸空，篙师酣寝浪花中。\n故应菅蒯知心腹，弱缆能争万里风。\n此生归路愈茫然，无数青山水拍天。\n犹有小船来卖饼，喜闻墟落在山前。\n我行都是退之诗，真有人家水半扉。\n千顷桑麻在船底，空余石发挂鱼衣。\n日轮亭午汗珠融，谁识南讹长养功。\n暴雨过云聊一快，未妨明月却当空。\n卧看落月横千丈，起唤清风得半帆。\n且并水村欹侧过，人间何处不巉岩。"},
{"title": "棘刺雕猴", "author": "韩非", "dynasty": "先秦", "content": "燕王好微巧，卫人请以棘刺之端为母猴。\n燕王说之，养之以五乘之奉。\n王曰：“吾视观客为棘刺之母猴。\n”客曰：“人主欲观之，必半岁不入宫，不饮酒食肉，雨霁日出，视之晏阴之间，而棘刺之母猴乃可见也。\n”燕王因养卫人，不能观其母猴。\n郑有台下之冶者，谓燕王曰：“臣为削者也，诸微物必以削削之，而所削必大于削。\n今棘刺之端不容削锋，难以治棘刺之端。\n王试观客之削，能与不能可知也。\n”王曰：“善。\n”谓卫人曰：“客为棘刺之母猴也，何以治之？”曰：“以削。\n”王曰：“吾欲观见之。\n”客曰：“臣请之舍取之。\n”因逃。\n　　"},
{"title": "如梦令·自净方能净彼", "author": "苏轼", "dynasty": "宋代", "content": "自净方能净彼，我自汗流呀气。\n寄语澡浴人，且共肉身游戏。\n但洗，但洗，俯为人间一切。"},
{"title": "送崔融", "author": "杜审言", "dynasty": "唐代", "content": "君王行出将，书记远从征。\n祖帐连河阙，军麾动洛城。\n旌旃朝朔气，笳吹夜边声。\n坐觉烟尘扫，秋风古北平。"},
{"title": "君子行", "author": "曹植", "dynasty": "两汉", "content": "君子防未然，不处嫌疑间。\n瓜田不纳履，李下不正冠。\n嫂叔不亲授，长幼不比肩。\n劳谦得其柄，和光甚独难。\n周公下白屋，吐哺不及餐。\n一沐三握发，后世称圣贤。"},
{"title": "蔽月山房", "author": "王守仁", "dynasty": "明代", "content": "山近月远觉月小，便道此山大于月。\n若有人眼大如天，当见山高月更阔。"},
{"title": "十二月十九日夜中发鄂渚晓泊汉阳亲旧携酒追送聊为短句", "author": "黄庭坚", "dynasty": "宋代", "content": "接淅报官府，敢违王事程。\n宵征江夏县，睡起汉阳城。\n邻里烦追送，杯盘泻浊清。\n袛应瘴乡老，难答故人情。"},
{"title": "西铭", "author": "北宋·张载", "dynasty": "宋代", "content": "乾称父，坤称母；予兹藐焉，乃混然中处。\n故天地之塞，吾其体；天地之帅，吾其性。\n民，吾同胞；物，吾与也。\n　　大君者，吾父母宗子；其大臣，宗子之家相也。\n尊高年，所以长其长；慈孤弱，所以幼其幼；圣，其合德；贤，其秀也。\n凡天下疲癃、残疾、惸独、鳏寡，皆吾兄弟之颠连而无告者也。\n　　于时保之，子之翼也；乐且不忧，纯乎孝者也。\n违曰悖德，害仁曰贼，济恶者不才，其践形，惟肖者也。\n　　知化则善述其事，穷神则善继其志。\n不愧屋漏为无忝，存心养性为匪懈。\n恶旨酒，崇伯子之顾养；育英才，颍封人之锡类。\n不弛劳而厎豫，舜其功也；无所逃而待烹，申生其恭也。\n体其受而归全者，参乎！勇于从而顺令者，伯奇也。\n　　富贵福泽，将厚吾之生也；贫贱忧戚，庸玉汝于成也。\n存，吾顺事；没，吾宁也。"},
{"title": "送迁客", "author": "虚中", "dynasty": "唐代", "content": "倏忽堕鹓行，天南去路长。\n片言曾不谄，获罪亦何伤。\n象恋藏牙浦，人贪卖子乡。\n此心终合雪，去已莫思量。"},
{"title": "送赞律师归嵩山", "author": "清江", "dynasty": "唐代", "content": "禅客归心急，山深定易安。\n清贫修道苦，孝友别家难。\n雪路侵溪转，花宫映岳看。\n到时瞻塔暮，松月向人寒。"},
{"title": "送王屋山人魏万还王屋·并序", "author": "李白", "dynasty": "唐代", "content": "王屋山人魏万，云自嵩宋沿吴相访，数千里不遇。\n乘兴游台越，经永嘉，观谢公石门。\n后于广陵相见，美其爱文好古，浪迹方外，因述其行而赠是诗。\n仙人东方生，浩荡弄云海。\n仙人东方生，浩荡弄云海。\n沛然乘天游，独往失所在。\n魏侯继大名，本家聊摄城。\n卷舒入元化，迹与古贤并。\n十三弄文史，挥笔如振绮。\n辩折田巴生，心齐鲁连子。\n西涉清洛源，颇惊人世喧。\n采秀卧王屋，因窥洞天门。\n朅来游嵩峰，羽客何双双。\n朝携月光子，暮宿玉女窗。\n鬼谷上窈窕，龙潭下奔潈。\n东浮汴河水，访我三千里。\n逸兴满吴云，飘飖浙江汜。\n挥手杭越间，樟亭望潮还。\n涛卷海门石，云横天际山。\n白马走素车，雷奔骇心颜。\n遥闻会稽美，且度耶溪水。\n万壑与千岩，峥嵘镜湖里。\n秀色不可名，清辉满江城。\n人游月边去，舟在空中行。\n此中久延伫，入剡寻王许。\n笑读曹娥碑，沉吟黄绢语。\n天台连四明，日入向国清。\n五峰转月色，百里行松声。\n灵溪咨沿越，华顶殊超忽。\n石梁横青天，侧足履半月。\n忽然思永嘉，不惮海路赊。\n挂席历海峤，回瞻赤城霞。\n赤城渐微没，孤屿前峣兀。\n水续万古流，亭空千霜月。\n缙云川谷难，石门最可观。\n瀑布挂北斗，莫穷此水端。\n喷壁洒素雪，空濛生昼寒。\n却思恶溪去，宁惧恶溪恶。\n咆哮七十滩，水石相喷薄。\n路创李北海，岩开谢康乐。\n松风和猿声，搜索连洞壑。\n径出梅花桥，双溪纳归潮。\n落帆金华岸，赤松若可招。\n沈约八咏楼，城西孤岧峣.岧峣四荒外，旷望群川会。\n云卷天地开，波连浙西大。\n乱流新安口，北指严光濑。\n钓台碧云中，邈与苍岭对。\n稍稍来吴都，裴回上姑苏。\n烟绵横九疑，漭荡见五湖。\n目极心更远，悲歌但长吁。\n回桡楚江滨，挥策扬子津。\n身著日本裘，昂藏出风尘。\n五月造我语，知非儓儗人。\n相逢乐无限，水石日在眼。\n徒干五诸侯，不致百金产。\n吾友扬子云，弦歌播清芬。\n虽为江宁宰，好与山公群。\n乘兴但一行，且知我爱君。\n君来几何时，仙台应有期。\n东窗绿玉树，定长三五枝。\n至今天坛人，当笑尔归迟。\n我苦惜远别，茫然使心悲。\n黄河若不断，白首长相思。"},
{"title": "送豆卢膺秀才南游序", "author": "柳宗元", "dynasty": "唐代", "content": "君子病无乎内而饰乎外，有乎内而不饰乎外者。\n无乎内而饰乎外，则是设覆为阱也，祸孰大焉；有乎内而不饰乎外，则是焚梓毁璞也，诟孰甚焉！于是有切磋琢磨、镞砺栝羽之道，圣人以为重。\n豆卢生，内之有者也，余是以好之，而欲其遂焉。\n而恒以幼孤羸馁为惧，恤恤焉游诸侯求给乎是，是固所以有乎内者也。\n然而不克专志于学，饰乎外者未大，吾愿子以《诗》、《礼》为冠屦，以《春秋》为襟带，以图史为佩服，琅乎璆璜冲牙之响发焉，煌乎山龙华虫之采列焉，则揖让周旋乎宗庙朝廷斯可也。\n惜乎余无禄食于世，不克称其欲，成其志，而姑欲其速反也，故诗而序云。"},
{"title": "乞猫", "author": "刘基", "dynasty": "明代", "content": "赵人患鼠，乞猫于中山。\n中山人予之猫，猫善捕鼠及鸡。\n月余，鼠尽而鸡亦尽。\n其子患之，告其父曰：“盍去诸？”其父曰：“是非若所知也。\n吾之患在鼠，不在乎无鸡。\n夫有鼠，则窃吾食，毁吾衣，穿吾垣墉，毁伤吾器用，吾将饥寒焉，不病于无鸡乎？无鸡者，弗食鸡则已耳，去饥寒犹远，若之何而去夫猫也！”　　"},
{"title": "送岑征君归鸣皋山", "author": "李白", "dynasty": "唐代", "content": "岑公相门子，雅望归安石。\n奕世皆夔龙，中台竟三拆。\n至人达机兆，高揖九州伯。\n奈何天地间，而作隐沦客。\n贵道能全真，潜辉卧幽邻。\n探元入窅默，观化游无垠。\n光武有天下，严陵为故人。\n虽登洛阳殿，不屈巢由身。\n余亦谢明主，今称偃蹇臣。\n登高览万古，思与广成邻。\n蹈海宁受赏，还山非问津。\n西来一摇扇，共拂元规尘。"},
{"title": "送薛存义序", "author": "柳宗元", "dynasty": "唐代", "content": "河东薛存义将行，柳子载肉于俎，崇酒於觞，追而送之江浒，饮食之。\n且告曰：“凡吏于土者，若知其职乎？盖民之役，非以役民而已也。\n凡民之食于土者，出其什一佣乎吏，使司平于我也。\n今我受其直，怠其事者，天下皆然。\n岂惟怠之，又从而盗之。\n向使佣一夫于家，受若值，怠若事，又盗若货器，则必甚怒而黜罚之矣。\n以今天下多类此，而民莫敢肆其怒与黜罚者，何哉？势不同也。\n势不同而理同，如吾民何？有达于理者，得不恐而畏乎！”　　存义假令零陵二年矣。\n早作而夜思，勤力而劳心；讼者平，赋者均，老弱无怀诈暴憎。\n其为不虚取直也的矣，其知恐而畏也审矣。\n　　吾贱且辱，不得与考绩幽明之说；于其往也，故赏以酒肉而重之以辞。"},
{"title": "与胡兴安夜别", "author": "何逊", "dynasty": "南北朝", "content": "居人行转轼，客子暂维舟。\n念此一筵笑，分为两地愁。\n露湿寒塘草，月映清淮流。\n方抱新离恨，独守故园秋。"},
{"title": "虢州送天平何丞入京市马", "author": "岑参", "dynasty": "唐代", "content": "关树晚苍苍，长安近夕阳。\n回风醒别酒，细雨湿行装。\n习战边尘黑，防秋塞草黄。\n知君市骏马，不是学燕王。"},
{"title": "送辛大之鄂渚不及", "author": "孟浩然", "dynasty": "唐代", "content": "送君不相见，日暮独愁绪。\n江上空裴回，天边迷处所。\n郡邑经樊邓，山河入嵩汝。\n蒲轮去渐遥，石径徒延伫。"},
{"title": "西亭子送李司马", "author": "岑参", "dynasty": "唐代", "content": "高高亭子郡城西，直上千尺与云齐。\n盘崖缘壁试攀跻，群山向下飞鸟低。\n使君五马天半嘶，丝绳玉壶为君提。\n坐来一望无端倪，红花绿柳莺乱啼，千家万井连回溪。\n酒行未醉闻暮鸡，点笔操纸为君题。\n为君题，惜解携。\n草萋萋，没马蹄。"},
{"title": "更漏子·送孙巨源", "author": "苏轼", "dynasty": "宋代", "content": "水涵空，山照市。\n西汉二疏乡里。\n新白发，旧黄金。\n故人恩义深。\n海东头，山尽处。\n自古空槎来去。\n槎有信，赴秋期。\n使君行不归。"},
{"title": "送范德孺知庆州", "author": "黄庭坚", "dynasty": "宋代", "content": "乃翁知国如知兵，塞垣草木识威名。\n敌人开户玩处女，掩耳不及惊雷霆。\n平生端有活国计，百不一试薶九京。\n阿兄两持庆州节，十年骐驎地上行。\n潭潭大度如卧虎，边头耕桑长儿女。\n折冲千里虽有余，论道经邦政要渠。\n妙年出补父兄处，公自才力应时须。\n春风旍旗拥万夫，幕下诸将思草枯。\n智名勇功不入眼，可用折箠笞羌胡。"},
{"title": "送梓州高参军还京", "author": "卢照邻", "dynasty": "唐代", "content": "京洛风尘远，褒斜烟露深。\n北游君似智，南飞我异禽。\n别路琴声断，秋山猿鸟吟。\n一乖青岩酌，空伫白云心。"},
{"title": "望江怨·东风急", "author": "牛峤", "dynasty": "唐代", "content": "东风急，惜别花时手频执，罗帏愁独入。\n马嘶残雨春芜湿。\n倚门立，寄语薄情郎，粉香和泪泣。"},
{"title": "送金山乡僧归蜀开堂", "author": "苏轼", "dynasty": "宋代", "content": "撞钟浮玉山，迎我三千指。\n众中闻謦欬，未语知乡里。\n我非个中人，何以默识子。\n振衣忽归去，只影千山里。\n涪江与中泠，共此一味水。\n冰盘荐琥珀，何似糖霜美。"},
{"title": "新亭渚别范零陵云", "author": "谢朓", "dynasty": "南北朝", "content": "洞庭张乐地，潇湘帝子游。\n云去苍梧野，水还江汉流。\n停骖我怅望，辍棹子夷犹。\n广平听方籍，茂陵将见求。\n心事俱己矣，江上徒离忧。"},
{"title": "送沈亚之歌·并序", "author": "李贺", "dynasty": "唐代", "content": "文人沈亚之，元和七年以书不中第，返归于吴江。\n吾悲其行，无钱酒以劳，又感沈之勤请，乃歌一解以送之。\n吴兴才人怨春风，桃花满陌千里红。\n紫丝竹断骢马小，家住钱塘东复东。\n白藤交穿织书笈，短策齐裁如梵夹。\n雄光宝矿献春卿，烟底蓦波乘一叶。\n春卿拾材白日下，掷置黄金解龙马。\n携笈归江重入门，劳劳谁是怜君者。\n吾闻壮夫重心骨，古人三走无摧捽。\n请君待旦事长鞭，他日还辕及秋律。"},
{"title": "送凌侍郎还宣州", "author": "晏殊", "dynasty": "宋代", "content": "日南藩郡古宣城，碧落神仙拥使旌。\n津吏戒船东下稳，县僚负弩昼归荣。\n江山谢守高吟地，风月朱公故里情。\n曾预汉庭三独坐，府中谁敢伴飞觥。"},
{"title": "惜黄花慢·送客吴皋", "author": "吴文英", "dynasty": "宋代", "content": "次吴江，小泊，夜饮僧窗惜别。\n邦人赵簿携小妓侑尊。\n连歌数阕，皆清真词。\n酒尽已四鼓。\n赋此词饯尹梅津。\n送客吴皋，正试霜夜冷，枫落长桥。\n望天不尽，背城渐杳，离亭黯黯，恨永迢迢。\n翠香零落红衣老，暮愁锁、残柳眉梢。\n念瘦腰、沈郎旧日，曾系兰桡。\n仙人凤咽琼箫，怅断魂送远，《九辩》难招。\n醉鬟留盼，小窗剪烛，歌云载恨，飞上银霄。\n素秋不解随船去，败红趁一叶寒涛。\n梦翠翘，怨鸿料过南谯。"},
{"title": "送韦仁实兄弟入关", "author": "李贺", "dynasty": "唐代", "content": "送客饮别酒，千觞无赭颜。\n何物最伤心？马首鸣金环。\n野色浩无主，秋明空旷间。\n坐来壮胆破，断目不能看。\n行槐引西道，青梢长攒攒。\n韦郎好兄弟，叠玉生文翰。\n我在山上舍，一亩蒿硗田。\n夜雨叫租吏，春声暗交关。\n谁解念劳劳？苍突唯南山。"},
{"title": "武陵桃源送人", "author": "包融", "dynasty": "唐代", "content": "武陵川径入幽遐，中有鸡犬秦人家。\n先时见者为谁耶，源水今流桃复花。"},
{"title": "宴清都·送马林屋赴南宫分韵得动字", "author": "吴文英", "dynasty": "宋代", "content": "柳色春阴重。\n东风力，快将云雁高送。\n书檠细雨，吟窗乱雪，井寒笔冻。\n家林秀桔霜老，笑分得、蟾边桂种。\n应茂苑、斗转苍龙，唯潮献奇吴凤。\n玉眉暗隐华年，凌云气压，千载云梦。\n名笺淡墨，恩袍翠草，紫骝青鞚。\n飞香杏园新句，眩醉眼、春游乍纵。\n弄喜音、鹊绕庭花，红帘影动。"},
{"title": "送冷朝阳还上元", "author": "韩翃", "dynasty": "唐代", "content": "青丝缆引木兰船，名遂身归拜庆年。\n落日澄江乌榜外，秋风疏柳白门前。\n桥通小市家林近，山带平湖野寺连。\n别后依依寒食里，共君携手在东田。"},
{"title": "送客之江西", "author": "郑锡", "dynasty": "唐代", "content": "乘轺奉紫泥，泽国渺天涯。\n九派春潮满，孤帆暮雨低。\n草深莺断续，花落水东西。\n更有高堂处，知君路不迷。"},
{"title": "青门歌送东台张判官", "author": "岑参", "dynasty": "唐代", "content": "青门金锁平旦开，城头日出使车回。\n青门柳枝正堪折，路傍一日几人别。\n东出青门路不穷，驿楼官树灞陵东。\n花扑征衣看似绣，云随去马色疑骢。\n胡姬酒垆日未午，丝绳玉缸酒如乳。\n灞头落花没马蹄，昨夜微雨花成泥。\n黄鹂翅湿飞转低，关东尺书醉懒题。\n须臾望君不可见，扬鞭飞鞚疾如箭。\n借问使乎何时来，莫作东飞伯劳西飞燕。"},
{"title": "于王抚军座送客", "author": "陶渊明", "dynasty": "魏晋", "content": "秋日凄且厉，百卉具已腓。\n爰以履霜节，登高饯将归。\n寒气冒山泽，游云倏无依。\n洲渚四缅邈，风水互乖违。\n瞻夕欣良宴，离言聿云悲。\n晨鸟暮来还，悬车敛馀辉。\n逝止判殊路，旋驾怅迟迟。\n目送回舟远，情随万化遗。"},
{"title": "齐天乐·送童瓮天兵后归杭", "author": "詹玉", "dynasty": "宋代", "content": "相逢唤醒京华梦，吴尘暗斑吟发。\n倚担评花，认旗沽酒，历历行歌奇迹。\n吹香弄碧，有坡柳风情，逋梅月色。\n画鼓红船，满湖春水断桥客。\n当时何限俊侣，甚花天月地，人被云隔。\n却载苍烟，更招白鹭，一醉修江又别。\n今回记得。\n再折柳穿鱼，赏梅催雪。\n如此湖山，忍教人更说。"},
{"title": "席上贻歌者", "author": "郑谷", "dynasty": "唐代", "content": "花月楼台近九衢，清歌一曲倒金壶。\n座中亦有江南客，莫向春风唱鹧鸪。"},
{"title": "行舟忆永和兄弟", "author": "周必大", "dynasty": "宋代", "content": "一挂吴帆不计程，几回系缆几回行。\n天寒有日云犹冻，江阔无风浪自生。\n数点家山常在眼，一声寒雁正关情。\n长年忽得南来鲤，恐有音书作急烹。"},
{"title": "寄宇文判官", "author": "岑参", "dynasty": "唐代", "content": "西行殊未已，东望何时还。\n终日风与雪，连天沙复山。\n二年领公事，两度过阳关。\n相忆不可见，别来头已斑。"},
{"title": "鹧鸪天·送元济之归豫章", "author": "辛弃疾", "dynasty": "宋代", "content": "敧枕婆娑两鬓霜。\n起听檐溜碎喧江。\n那边云筋销啼粉，这里车轮转别肠。\n诗酒社，水云乡。\n可堪醉墨几淋浪。\n画图恰似归家梦，千里河山寸许长。"},
{"title": "赋得白鹭鸶送宋少府入三峡", "author": "李白", "dynasty": "唐代", "content": "白鹭拳一足，月明秋水寒。\n人惊远飞去，直向使君滩。"},
{"title": "送四镇薛侍御东归", "author": "岑参", "dynasty": "唐代", "content": "相送泪沾衣，天涯独未归。\n将军初得罪，门客复何依？梦去湖山阔，书停陇雁稀。\n园林幸接近，一为到柴扉。"},
{"title": "赠诸游旧诗", "author": "何逊", "dynasty": "南北朝", "content": "弱操不能植，薄伎竞无依。\n浅智终已矣，令名安可希。\n扰扰从役倦，屑屑身事微。\n少壮轻年月，迟暮惜光辉。\n一涂今未是，万绪昨如非。\n新知虽已乐，旧爱尽暌违。\n望乡空引领，极目泪沾衣。\n旅客长憔悴，春物自芳菲。\n岸花临水发，江燕绕樯飞。\n无由下征帆，独与暮潮归。"},
{"title": "醉高歌带摊破喜春来·旅中", "author": "顾德润", "dynasty": "元代", "content": "长江远映青山，回首难穷望眼。\n扁舟来往蒹葭岸，烟锁云林又晚。\n篱边黄菊经霜暗，囊底青蚨逐日悭。\n破情思晚砧鸣，断愁肠檐马韵，惊客梦晓钟寒。\n归去难，修一缄回两字报平安。"},
{"title": "入峡寄弟", "author": "孟浩然", "dynasty": "唐代", "content": "吾昔与尔辈，读书常闭门。\n未尝冒湍险，岂顾垂堂言。\n自此历江湖，辛勤难具论。\n往来行旅弊，开凿禹功存。\n壁立千峰峻，潈流万壑奔。\n我来凡几宿，无夕不闻猿。\n浦上摇归恋，舟中失梦魂。\n泪沾明月峡，心断鹡鸰原。\n离阔星难聚，秋深露已繁。\n因君下南楚，书此示乡园。"},
{"title": "夏日登易氏万卷楼用唐韵", "author": "王阳明", "dynasty": "明代", "content": "高楼六月自生寒，沓嶂峰回拥碧阑。\n久客已忘非故土，此身兼喜是闲官。\n幽花傍晚烟初暝，深树新晴雨未干。\n极目海天家万里，风尘关塞欲归难。"},
{"title": "有所思", "author": "沈约", "dynasty": "南北朝", "content": "西征登陇首，东望不见家。\n关树抽紫叶，塞草发青芽。\n昆明当欲满，葡萄应作花。\n流泪对汉使，因书寄狭斜。"},
{"title": "晓行", "author": "张问陶", "dynasty": "清代", "content": "人语梦频惊，辕铃动晓征。\n飞沙沉露气，残月带鸡声。\n客路逾千里，归心折五更。\n回怜江上宅，星汉近平明。"},
{"title": "隔浦莲近拍·中山县圃姑射亭避暑作", "author": "周邦彦", "dynasty": "宋代", "content": "新篁摇动翠葆，曲径通深窈。\n夏果收新脆，金丸落，惊飞鸟。\n浓霭迷岸草。\n蛙声闹，骤雨鸣池沼。\n水亭小。\n浮萍破处，帘花檐影颠倒。\n纶巾羽扇，困卧北窗清晓。\n屏里吴山梦自到。\n惊觉，依然身在江表。"},
{"title": "遇长安使寄裴尚书", "author": "江总", "dynasty": "南北朝", "content": "传闻合浦叶，远向洛阳飞。\n北风尚嘶马，南冠独不归。\n去云目徒送，离琴手自挥。\n秋蓬失处所，春草屡芳菲。\n太息关山月，风尘客子衣。"},
{"title": "望湘人·记归程过半", "author": "陆宏定", "dynasty": "明代", "content": "记归程过半，家住天南，吴烟越岫飘渺，转眼秋冬，几回新月，偏向离人燎皎。\n急管宵残，疏钟梦断，客衣寒悄。\n忆临岐，泪染湘罗，怕助风霜易老。\n是尔翠黛慵描，正恹恹憔悴，向予低道：念此去谁怜，冷暖关山路杳？才携手教、款语丁宁，眼底征云缭绕。\n悔不剪、春雨蘼芜，牵惹愁怀多少！"},
{"title": "在京思故园见乡人问", "author": "王绩", "dynasty": "唐代", "content": "旅泊多年岁，老去不知回。\n忽逢门前客，道发故乡来。\n敛眉俱握手，破涕共衔杯。\n殷勤访朋旧，屈曲问童孩。\n衰宗多弟侄，若个赏池台。\n旧园今在否，新树也应栽。\n柳行疏密布，茅斋宽窄裁。\n经移何处竹，别种几株梅。\n渠当无绝水，石计总生苔。\n院果谁先熟，林花那后开。\n羁心只欲问，为报不须猜。\n行当驱下泽，去剪故园莱。"},
{"title": "冬郊行望", "author": "王勃", "dynasty": "唐代", "content": "桂密岩花白，梨疏林叶红。\n江皋寒望尽，归念断征篷。"},
{"title": "旅次洋州寓居郝氏林亭", "author": "方干", "dynasty": "唐代", "content": "举目纵然非我有，思量似在故山时。\n鹤盘远势投孤屿，蝉曳残声过别枝。\n凉月照窗攲枕倦，澄泉绕石泛觞迟。\n青云未得平行去，梦到江南身旅羁。"},
{"title": "流夜郎题葵叶", "author": "李白", "dynasty": "唐代", "content": "惭君能卫足，叹我远移根。\n白日如分照，还归守故园。"},
{"title": "凤栖梧·霜树重重青嶂小", "author": "赵可", "dynasty": "宋代", "content": "霜树重重青嶂小，高栋飞云，正在霜林杪。\n九日黄花才过了，一尊聊慰秋容老。\n翠色有无眉淡扫。\n身在西山，却爱东山好。\n流水极天横晚照，酒阑望断西河道。"},
{"title": "题盘豆驿水馆后轩", "author": "韦庄", "dynasty": "唐代", "content": "极目晴川展画屏，地从桃塞接蒲城。\n滩头鹭占清波立，原上人侵落照耕。\n去雁数行天际没，孤云一点静中生。\n凭轩尽日不回首，楚水吴山无限情。"},
{"title": "宿池州齐山寺，即杜牧之九日登高处", "author": "杨万里", "dynasty": "宋代", "content": "我来秋浦正逢秋，梦里重来似旧游。\n风月不供诗酒债，江山长管古今愁。\n谪仙狂饮颠吟寺，小杜倡情冶思楼。\n问着州民浑不识，齐山依旧俯寒流。"},
{"title": "古风·秦王扫六合", "author": "李白", "dynasty": "唐代", "content": "秦王扫六合，虎视何雄哉！挥剑决浮云，诸侯尽西来。\n明断自天启，大略驾群才。\n收兵铸金人，函谷正东开。\n铭功会稽岭，骋望琅琊台。\n刑徒七十万，起土骊山隈。\n尚采不死药，茫然使心哀。\n连弩射海鱼，长鲸正崔嵬。\n额鼻象五岳，扬波喷云雷。\n鬐鬣蔽青天，何由睹蓬莱？徐巿载秦女，楼船几时回？但见三泉下，金棺葬寒灰。"},
{"title": "十六夜玩月", "author": "杜甫", "dynasty": "唐代", "content": "旧挹金波爽，皆传玉露秋。\n关山随地阔，河汉近人流。\n谷口樵归唱，孤城笛起愁。\n巴童浑不寝，半夜有行舟。"},
{"title": "念奴娇·井冈山", "author": "毛泽东", "dynasty": "近现代", "content": "参天万木，千百里，飞上南天奇岳。\n故地重来何所见，多了楼台亭阁。\n五井碑前，黄洋界上，车子飞如跃。\n江山如画，古代曾云海绿。\n弹指三十八年，人间变了，似天渊翻覆。\n犹记当时烽火里，九死一生如昨。\n独有豪情，天际悬明月，风雷磅礴。\n一声鸡唱，万怪烟消云落。"},
{"title": "春日闻杜宇", "author": "谢枋得", "dynasty": "宋代", "content": "杜鹃日日劝人归，一片归心谁得知。\n望帝有神如可问，谓予何日是归期。"},
{"title": "答武陵太守", "author": "王昌龄", "dynasty": "唐代", "content": "仗剑行千里，微躯感一言。\n曾为大梁客，不负信陵恩。"},
{"title": "重过圣女祠", "author": "李商隐", "dynasty": "唐代", "content": "白石岩扉碧藓滋，上清沦谪得归迟。\n一春梦雨常飘瓦，尽日灵风不满旗。\n萼绿华来无定所，杜兰香去未移时。\n玉郎会此通仙籍，忆向天阶问紫芝。"},
{"title": "吉祥寺赏牡丹", "author": "苏轼", "dynasty": "宋代", "content": "人老簪花不自羞，花应羞上老人头。\n醉归扶路人应笑，十里珠帘半上钩。"},
{"title": "采桑子·十年尘土湖州梦", "author": "王寂", "dynasty": "金朝", "content": "十年尘土湖州梦，依旧相逢。\n眼约心同，空有灵犀一点通。\n寻春自恨来何暮，春事成空。\n懊恼东风，绿尽疏阴落尽红。"},
{"title": "少年游·枫林红透晚烟青", "author": "蒋捷", "dynasty": "宋代", "content": "枫林红透晚烟青，客思满鸥汀。\n二十年来，无家种竹，犹借竹为名。\n春风未了秋风到，老去万缘轻。\n只把平生，闲吟闲咏，谱作棹歌声。"},
{"title": "卜算子·十载仰高明", "author": "赵长卿", "dynasty": "宋代", "content": "十载仰高明，一见心相许。\n来日孤舟西水门，风饱征帆腹。\n后夜起相思，明月清江曲。\n若见秋风寒雁来，能寄音书否。"},
{"title": "长亭怨·与李天生冬夜宿雁门关作", "author": "屈大均", "dynasty": "清代", "content": "记烧烛、雁门高处。\n积雪封城，冻云迷路。\n添尽香煤，紫貂相拥夜深语。\n苦寒如许。\n难和尔、凄凉句。\n一片望乡愁，饮不醉、垆头驼乳。\n无处，问长城旧主，但见武灵遗墓。\n沙飞似箭，乱穿向、草中狐兔。\n那能使、口北关南，更重作、并州门户。\n且莫吊沙场，收拾秦弓归去。"},
{"title": "山花子·林下荒苔道韫家", "author": "纳兰性德", "dynasty": "清代", "content": "林下荒苔道韫家，生怜玉骨委尘沙。\n愁向风前无处说，数归鸦。\n半世浮萍随逝水，一宵冷雨葬名花。\n魂是柳绵吹欲碎，绕天涯。"},
{"title": "晚春归山居题窗前竹 / 暮春归故山草堂诗", "author": "钱起", "dynasty": "唐代", "content": "谷口春残黄鸟稀，辛夷花尽杏花飞。\n始怜幽竹山窗下，不改清阴待我归。"},
{"title": "蜀道后期", "author": "张说", "dynasty": "唐代", "content": "客心争日月，来往预期程。\n秋风不相待，先至洛阳城。"},
{"title": "南歌子·懒拂鸳鸯枕", "author": "温庭筠", "dynasty": "唐代", "content": "懒拂鸳鸯枕，休缝翡翠裙，罗帐罢炉熏。\n近来心更切，为思君。"},
{"title": "杨柳枝词九首", "author": "刘禹锡", "dynasty": "唐代", "content": "塞北梅花羌笛吹，淮南桂树小山词。\n请君莫奏前朝曲，听唱新翻杨柳枝。\n南陌东城春早时，相逢何处不依依？桃红李白皆夸好，须得垂杨相发挥。\n凤阙轻遮翡翠帏，龙池遥望麴尘丝。\n御沟春水相晖映，狂杀长安少年儿。\n金谷园中莺乱飞，铜驼陌上好风吹。\n城东桃李须臾尽，争似垂杨无限时？花萼楼前初种时，美人楼上斗腰支。\n如今抛掷长街里，露叶如啼欲恨谁？炀帝行宫汴水滨，数株残柳不胜春。\n晚来风起花如雪，飞入宫墙不见人。\n御陌青门拂地垂，千条金缕万条丝。\n如今绾作同心结，将赠行人知不知？城外春风吹酒旗，行人挥袂日西时。\n长安陌上无穷树，唯有垂杨绾别离。\n轻盈袅娜占年华，舞榭妆楼处处遮。\n春尽絮飞留不得，随风好去落谁家？"},
{"title": "虞美人·彩云易向秋空散", "author": "纳兰性德", "dynasty": "清代", "content": "彩云易向秋空散，燕子怜长叹。\n几翻离合总无因，赢得一回僝僽一回亲。\n归鸿旧约霜前至，可寄香笺字。\n不如前事不思量，且枕红蕤欹侧看斜阳。"},
{"title": "祝英台近·惜多才", "author": "佚名", "dynasty": "宋代", "content": "惜多才，怜薄命，无计可留汝。\n揉碎花笺，忍写断肠句。\n道旁杨柳依依，千丝万缕，抵不住、一分愁绪。\n如何诉。\n便教缘尽今生，此身已轻许。\n捉月盟言，不是梦中语。\n后回君若重来，不相忘处，把杯酒、浇奴坟土。"},
{"title": "江城子·初夜含娇入洞房", "author": "和凝", "dynasty": "五代", "content": "初夜含娇入洞房，理残妆，柳眉长。\n翡翠屏中，亲爇玉炉香。\n整顿金钿呼小玉，排红烛，待潘郎。"},
{"title": "木兰花·清琴再鼓求凰弄", "author": "贺铸", "dynasty": "宋代", "content": "清琴再鼓求凰弄，紫陌屡盘骄马鞚。\n远山眉样认心期，流水车音牵目送。\n归来翠被和衣拥，醉解寒生钟鼓动。\n此欢只许梦相亲，每向梦中还说梦。"},
{"title": "定风波·感旧", "author": "苏轼", "dynasty": "宋代", "content": "莫怪鸳鸯绣带长，腰轻不胜舞衣裳。\n薄幸只贪游冶去，何处，垂杨系马恣轻狂。\n花谢絮飞春又尽，堪恨。\n断弦尘管伴啼妆。\n不信归来但自看，怕见，为郎憔悴却羞郎。"},
{"title": "如梦令·尘拂玉台鸾镜", "author": "冯延巳", "dynasty": "五代", "content": "尘拂玉台鸾镜，凤髻不堪重整。\n绡帐泣流苏，愁掩玉屏人静。\n多病，多病，自是行云无定。"},
{"title": "云鬟烟鬓与谁期", "author": "王安石", "dynasty": "宋代", "content": "云鬟烟鬓与谁期，一去天边更不归。\n还似九疑山下女，千秋长望舜裳衣。"},
{"title": "江南曲四首", "author": "储光羲", "dynasty": "唐代", "content": "绿江深见底，高浪直翻空。\n惯是湖边住，舟轻不畏风。\n逐流牵荇叶，缘岸摘芦苗。\n为惜鸳鸯鸟，轻轻动画桡。\n日暮长江里，相邀归渡头。\n落花如有意，来去逐船流。\n隔江看树色，沿月听歌声。\n不是长干住，那从此路行。"},
{"title": "赠人", "author": "李群玉", "dynasty": "唐代", "content": "曾留宋玉旧衣裳，惹得巫山梦里香。\n云雨无情难管领，任他别嫁楚襄王。"},
{"title": "南歌子·倭堕低梳髻", "author": "温庭筠", "dynasty": "唐代", "content": "倭堕低梳髻，连娟细扫眉。\n终日两相思。\n为君憔悴尽，百花时。"},
{"title": "薄幸·淡妆多态", "author": "贺铸", "dynasty": "宋代", "content": "淡妆多态，更的的、频回眄睐。\n便认得琴心先许，与绾合欢双带。\n记画堂、风月逢迎、轻颦浅笑娇无奈。\n向睡鸭炉边，翔鸳屏里，羞把香罗偷解。\n自过了、烧灯后，都不见踏青挑菜。\n几回凭双燕，丁宁深意，往来却恨重帘碍。\n约何时再，正春浓酒困，人闲昼永无聊赖。\n厌厌睡起，犹有花梢日在。"},
{"title": "系裙腰·般涉调", "author": "张先", "dynasty": "宋代", "content": "惜霜蟾照夜云天。\n朦胧影、画勾阑。\n人情纵似长情月，算一年年。\n又能得、几番圆。\n欲寄西江题叶字，流不到、五亭前。\n东池始有荷新绿，尚小如钱。\n问何日藕、几时莲。"},
{"title": "贺明朝·忆昔花间初识面", "author": "欧阳炯", "dynasty": "五代", "content": "忆昔花间初识面，红袖半遮，妆脸轻转。\n石榴裙带，故将纤纤玉指偷捻，双凤金线。\n碧梧桐锁深深院，谁料得两情，何日教缱绻？羡春来双燕，飞到玉楼，朝暮相见。"},
{"title": "薄幸·青楼春晚", "author": "吕渭老", "dynasty": "宋代", "content": "青楼春晚。\n昼寂寂、梳匀又懒。\n乍听得、鸦啼莺弄，惹起新愁无限。\n记年时、偷掷春心，花间隔雾遥相见。\n便角枕题诗，宝钗贳酒，共醉青苔深院。\n怎忘得、回廊下，携手处、花明月满。\n如今但暮雨，蜂愁蝶恨，小窗闲对芭蕉展。\n却谁拘管。\n尽无言、闲品秦筝，泪满参差雁。\n腰支渐小，心与杨花共远。"},
{"title": "西施·自从回步百花桥", "author": "柳永", "dynasty": "宋代", "content": "自从回步百花桥。\n便独处清宵。\n凤衾鸳枕，何事等闲抛。\n纵有馀香，也似郎恩爱，向日夜潜消。\n恐伊不信芳容改，将憔悴、写霜绡。\n更凭锦字，字字说情憀。\n要识愁肠，但看丁香树，渐结尽春梢。"},
{"title": "减字木兰花·春夜闻隔墙歌吹声", "author": "项鸿祚", "dynasty": "清代", "content": "阑珊心绪，醉倚绿琴相伴住。\n一枕新愁，残夜花香月满楼。\n繁笙脆管，吹得锦屏春梦远。\n只有垂杨，不放秋千影过墙。"},
{"title": "满江红·代北燕南", "author": "纳兰性德", "dynasty": "清代", "content": "代北燕南，应不隔、月明千里。\n谁相念、胭脂山下，悲哉秋气。\n小立乍惊清露湿，孤眠最惜浓香腻。\n况夜鸟、啼绝四更头，边声起。\n销不尽，悲歌意。\n匀不尽，相思泪。\n想故园今夜，玉阑谁倚。\n青海不来如意梦，红笺暂写违心字。\n道别来、浑是不关心，东堂桂。"},
{"title": "集贤宾·小楼深巷狂游遍", "author": "柳永", "dynasty": "宋代", "content": "小楼深巷狂游遍，罗绮成丛。\n就中堪人属意，最是虫虫。\n有画难描雅态，无花可比芳容。\n几回饮散良宵永，鸳衾暖、凤枕香浓。\n算得人间天上，惟有两心同。\n近来云雨忽西东。\n诮恼损情悰。\n纵然偷期暗会，长是匆匆。\n争似和鸣偕老，免教敛翠啼红。\n眼前时、暂疏欢宴，盟言在、更莫忡忡。\n待作真个宅院，方信有初终。"},
{"title": "牡丹亭记题词", "author": "汤显祖", "dynasty": "明代", "content": "天下女子有情，宁有如杜丽娘者乎！梦其人即病，病即弥连，至手画形容传于世而后死。\n死三年矣，复能溟莫中求得其所梦者而生。\n如丽娘者，乃可谓之有情人耳。\n情不知所起，一往而深。\n生者可以死，死可以生。\n生而不可与死，死而不可复生者，皆非情之至也。\n梦中之情，何必非真，天下岂少梦中之人耶？必因荐枕而成亲，待挂冠而为密者，皆形骸之论也。\n　　传杜太守事者，仿佛晋武都守李仲文、广州守冯孝将儿女事。\n予稍为更而演之。\n至于杜守收考柳生，亦如汉睢阳王收考谈生也。\n　　嗟夫，人世之事，非人世所可尽。\n自非通人，恒以理相格耳。\n第云理之所必无，安知情之所必有邪！"},
{"title": "人南渡·兰芷满汀洲", "author": "贺铸", "dynasty": "宋代", "content": "兰芷满汀洲，游丝横路。\n罗袜尘生步，迎顾。\n整鬟颦黛，脉脉两情难语。\n细风吹柳絮，人南渡。\n回首旧游，山无重数。\n花底深朱户，何处？半黄梅子，向晚一帘疏雨。\n断魂分付与，春将去。"},
{"title": "念奴娇·洞庭春晚", "author": "辛弃疾", "dynasty": "宋代", "content": "洞庭春晚，旧传恐是，人间尤物。\n收拾瑶池倾国艳，来向朱栏一壁。\n透户龙香，隔帘莺语，料得肌如雪。\n月妖真态，是谁教避人杰。\n酒罢归对寒窗，相留昨夜，应是梅花发。\n赋了高唐犹想像，不管孤灯明灭。\n半面难期，多情易感，愁点星星发。\n绕梁声在，为伊忘味三月。"},
{"title": "后园凿井歌", "author": "李贺", "dynasty": "唐代", "content": "井上辘轳床上转。\n水声繁，弦声浅。\n情若何，荀奉倩。\n城头日，长向城头住。\n一日作千年，不须流下去。"},
{"title": "塞鸿秋·爱他时似爱初生月", "author": "佚名", "dynasty": "元代", "content": "爱他时似爱初生月，喜他时似喜看梅梢月，想他时道几首西江月，盼他时似盼辰勾月。\n当初意儿别，今日相抛撇，要相逢似水底捞明月。"},
{"title": "桃源忆故人·越山青断西陵浦", "author": "吴文英", "dynasty": "宋代", "content": "越山青断西陵浦。\n一片密阴疏雨。\n潮带旧愁生暮。\n曾折垂杨处。\n桃根桃叶当时渡。\n鸣咽风前柔橹。\n燕子不留春住。\n空寄离樯语。"},
{"title": "醉中留别永叔子履", "author": "梅尧臣", "dynasty": "宋代", "content": "新霜未落汴水浅，轻舸惟恐东下迟。\n遶城假得老病马，一步一跛饮人疲。\n到君官舍欲取别，君惜我去频增嘻。\n便步髯奴呼子履，又令开席罗酒卮。\n逡巡陈子果亦至，共坐小室聊伸眉。\n烹鸡庖兔下筹美，盘实飣餖栗与梨。\n萧萧细雨作寒色，厌厌尽醉安可辞。\n门前有客莫许报，我方剧饮冠帻欹。\n文章或论到渊奥，轻重曾不遗毫厘。\n间以辨谑每绝倒，岂顾明日无晨炊。\n六街禁夜犹未去，童仆窃讶吾侪痴。\n谈兵究弊又何益，万口不谓儒者知。\n酒酣耳热试发泄，二子尚乃惊我为。\n露才扬己古来恶，卷舌噤口南方驰。\n江湖秋老鳜鲈熟，归奉甘旨诚其宜。\n但愿音尘寄鸟翼，慎勿却效儿女悲。"},
{"title": "定风波·暖日闲窗映碧纱", "author": "欧阳炯", "dynasty": "五代", "content": "暖日闲窗映碧纱，小池春水浸晴霞。\n数树海棠红欲尽，争忍，玉闺深掩过年华。\n独凭绣床方寸乱，肠断，泪珠穿破脸边花。\n邻舍女郎相借问，音信，教人休道未还家。"},
{"title": "杏花天影·绿丝低拂鸳鸯浦", "author": "姜夔", "dynasty": "宋代", "content": "丙午之冬，发沔口。\n丁未正月二日，道金陵。\n北望惟楚，风日清淑，小舟挂席，容与波上。\n绿丝低拂鸳鸯浦。\n想桃叶、当时唤渡。\n又将愁眼与春风，待去；倚兰桡，更少驻。\n金陵路、莺吟燕舞。\n算潮水、知人最苦。\n满汀芳草不成归，日暮；更移舟，向甚处？"},
{"title": "西江月·粉面都成醉梦", "author": "辛弃疾", "dynasty": "宋代", "content": "粉面都成醉梦，霜髯能几春秋。\n来时诵我伴牢愁。\n一见尊前似旧。\n诗在阴何侧畔，字居罗赵前头。\n锦囊来往几时休。\n已遣蛾眉等候。"},
{"title": "晒旧衣", "author": "周寿昌", "dynasty": "清代", "content": "卅载绨袍检尚存，领襟虽破却余温。\n重缝不忍轻移拆，上有慈亲旧线痕。"},
{"title": "春从天上来·海角飘零", "author": "吴激", "dynasty": "宋代", "content": "会宁府遇老姬，善鼓瑟。\n自言梨园旧籍，因感而赋此。\n海角飘零。\n叹汉苑秦宫，坠露飞萤。\n梦里天上，金屋银屏。\n歌吹竞举青冥。\n问当时遗谱，有绝艺鼓瑟湘灵。\n促哀弹，似林莺呖呖，山溜泠泠。\n梨园太平乐府，醉几度春风，鬓变星星。\n舞破中原，尘飞沧海，飞雪万里龙庭。\n写胡笳幽怨，人憔悴、不似丹青。\n酒微醒。\n对一窗凉月，灯火青荧"},
{"title": "思佳客·题周草窗武林旧事", "author": "张炎", "dynasty": "宋代", "content": "梦里瞢腾说梦华。\n莺莺燕燕已天涯。\n蕉中覆处应无鹿，汉上从来不见花。\n今古事，古今嗟。\n西湖流水响琵琶。\n铜驼烟雨栖芳草，休向江南问故家。"},
{"title": "浣溪沙·凤髻抛残秋草生", "author": "纳兰性德", "dynasty": "清代", "content": "凤髻抛残秋草生，高梧湿月冷无声。\n当时七夕记深盟。\n信得羽衣传钿合，悔教罗袜葬倾城。\n人间空唱雨淋铃。"},
{"title": "听角思归", "author": "顾况", "dynasty": "唐代", "content": "故园黄叶满青苔，梦破城头晓角哀。\n此夜断肠人不见，起行残月影徘徊。"},
{"title": "清平乐·野花芳草", "author": "韦庄", "dynasty": "唐代", "content": "野花芳草，寂寞关山道。\n柳吐金丝莺语早，惆怅香闺暗老！罗带悔结同心，独凭朱栏思深。\n梦觉半床斜月，小窗风触鸣琴。"},
{"title": "寄陈伯玑金陵", "author": "王士祯", "dynasty": "清代", "content": "东风作意吹杨柳，绿到芜城第几桥？欲折一枝寄相忆，隔江残笛雨萧萧。"},
{"title": "蝴蝶飞", "author": "李贺", "dynasty": "唐代", "content": "杨花扑帐春云热，龟甲屏风醉眼缬。\n东家胡蝶西家飞，白骑少年今日归。"},
{"title": "江南曲", "author": "于鹄", "dynasty": "唐代", "content": "偶向江边采白蘋，还随女伴赛江神。\n众中不敢分明语，暗掷金钱卜远人。"},
{"title": "临江仙·秦楼不见吹箫女", "author": "李煜", "dynasty": "五代", "content": "秦楼不见吹箫女，空余上苑风光。\n粉英金蕊自低昂。\n东风恼我，才发一衿香。\n琼窗梦醒留残日，当年得恨何长！碧阑干外映垂杨。\n暂时相见，如梦懒思量。"},
{"title": "答韦中立论师道书", "author": "柳宗元", "dynasty": "唐代", "content": "二十一日，宗元白：　　辱书云，欲相师。\n仆道不笃，业甚浅近，环顾其中，未见可师者。\n虽常好言论，为文章，甚不自是也。\n不意吾子自京师来蛮夷间，乃幸见取。\n仆自卜固无取，假令有取，亦不敢为人师。\n为众人师且不敢，况敢为吾子师乎？　　孟子称“人之患在好为人师”。\n由魏、晋氏以下，人益不事师。\n今之世，不闻有师，有辄哗笑之，以为狂人。\n独韩愈奋不顾流俗，犯笑侮，收召后学，作《师说》，因抗颜而为师。\n世果群怪聚骂，指目牵引，而增与为言辞。\n愈以是得狂名，居长安，炊不暇熟，又挈挈而东，如是者数矣。\n　　屈子赋曰：“邑犬群吠，吠所怪也。\n”仆往闻庸、蜀之南，恒雨少日，日出则犬吠，余以为过言。\n前六七年，仆来南，二年冬，幸大雪逾岭，被南越中数州。\n数州之犬，皆苍黄吠噬，狂走者累日，至无雪乃已，然后始信前所闻者。\n今韩愈既自以为蜀之日，而吾子又欲使吾为越之雪，不以病乎？非独见病，亦以病吾子。\n然雪与日岂有过哉？顾吠者犬耳！度今天下不吠者几人，而谁敢炫怪于群目，以召闹取怒乎？　　仆自谪过以来，益少志虑。\n居南中九年，增脚气病，渐不喜闹。\n岂可使呶呶者，早暮咈吾耳，骚吾心？则固僵仆烦愦，愈不可过矣。\n平居，望外遭齿舌不少，独欠为人师耳。\n　　抑又闻之，古者重冠礼，将以责成人之道，是圣人所尤用心者也。\n数百年来，人不复行。\n近有孙昌胤者，独发愤行之。\n既成礼，明日造朝，至外庭，荐笏，言于卿士曰：“某子冠毕。\n”应之者咸怃然。\n京兆尹郑叔则怫然，曳笏却立，曰：“何预我耶？”廷中皆大笑。\n天下不以非郑尹而快孙子，何哉独为所不为也。\n今之命师者大类此。\n　　吾子行厚而辞深，凡所作皆恢恢然有古人形貌；虽仆敢为师，亦何所增加也假而以仆年先吾子，闻道著书之日不後，诚欲往来言所闻，则仆固愿悉陈中所得者。\n吾子苟自择之，取某事，去某事，则可矣；若定是非以敎吾子，仆才不足，而又畏前所陈者，其为不敢也决矣。\n吾子前所欲见吾文，既悉以陈之，非以耀明於子，聊欲以观子气色，诚好恶如何也。\n今书来言者皆大过。\n吾子诚非佞誉诬谀之徒，直见爱甚故然耳!　　始吾幼且少，为文章，以辞为工。\n及长，乃知文者以明道，是固不苟为炳炳烺烺，务釆色，夸声音而以为能也。\n凡吾所陈，皆自谓近道，而不知道之果近乎？远乎？吾子好道而可吾文，或者其於道不远矣。\n故吾每为文章，未尝敢以轻心掉之，惧其剽而不留也；未尝敢以怠心易之，惧其弛而不严也；未尝敢以昏气出之，惧其昧没而杂也；未尝敢以矜气作之，惧其偃蹇而骄也。\n抑之欲其奥，扬之欲其明，疏之欲其通，廉之欲其节；激而发之欲其清，固而存之欲其重，此吾所以羽翼夫道也。\n本之《书》以求其质，本之《诗》以求其恒，本之《礼》以求其宜，本之《春秋》以求其断，本之《易》以求其动：此吾所以取道之原也。\n参之《谷梁氏》以厉其气，参之《孟》，《荀》以畅其支，参之《庄》，《老》以肆其端，参之《国语》以博其趣，参之《离骚》以致其幽，参之《太史公》以著其洁：此吾所以旁推交通，而以为之文也。\n凡若此者，果是耶，非耶？有取乎，抑其无取乎？吾子幸观焉，择焉，有余以告焉。\n苟亟来以广是道，子不有得焉，则我得矣，又何以师云尔哉？取其实而去其名，无招越、蜀吠，而为外廷所笑，则幸矣。\n宗元复白。"},
{"title": "三字令·春欲尽", "author": "欧阳炯", "dynasty": "五代", "content": "春欲尽，日迟迟，牡丹时。\n罗幌卷，翠帘垂。\n彩笺书，红粉泪，两心知。\n人不在，燕空归，负佳期。\n香烬落，枕函欹。\n月分明，花淡薄，惹相思。"},
{"title": "连雨独饮", "author": "陶渊明", "dynasty": "魏晋", "content": "运生会归尽，终古谓之然。\n世间有松乔，于今定何间。\n故老赠余酒，乃言饮得仙。\n试酌百情远，重觞忽忘天。\n天岂去此哉，任真无所先。\n云鹤有奇翼，八表须臾还。\n自我抱兹独，僶俛四十年。\n形骸久已化，心在复何言。"},
{"title": "诗二首", "author": "王梵志", "dynasty": "唐代", "content": "我有一方便，价值百匹练。\n相打长伏弱，至死不入县。\n他人骑大马，我独跨驴子。\n回顾担柴汉，心下较些子。"},
{"title": "偶题", "author": "杜甫", "dynasty": "唐代", "content": "文章千古事，得失寸心知。\n作者皆殊列，名声岂浪垂。\n骚人嗟不见，汉道盛于斯。\n前辈飞腾入，馀波绮丽为。\n后贤兼旧列，历代各清规。\n法自儒家有，心从弱岁疲。\n永怀江左逸，多病邺中奇。\n騄骥皆良马，骐驎带好儿。\n车轮徒已斫，堂构惜仍亏。\n漫作潜夫论，虚传幼妇碑。\n缘情慰漂荡，抱疾屡迁移。\n经济惭长策，飞栖假一枝。\n尘沙傍蜂虿，江峡绕蛟螭。\n萧瑟唐虞远，联翩楚汉危。\n圣朝兼盗贼，异俗更喧卑。\n郁郁星辰剑，苍苍云雨池。\n两都开幕府，万宇插军麾。\n南海残铜柱，东风避月支。\n音书恨乌鹊，号怒怪熊罴。\n稼穑分诗兴，柴荆学土宜。\n故山迷白阁，秋水隐黄陂。\n不敢要佳句，愁来赋别离。"},
{"title": "闲居寄诸弟", "author": "韦应物", "dynasty": "唐代", "content": "秋草生庭白露时，故园诸弟益相思。\n尽日高斋无一事，芭蕉叶上独题诗。"},
{"title": "寒夜思友三首·其一", "author": "王勃", "dynasty": "唐代", "content": "久别侵怀抱，他乡变容色。\n月下调鸣琴，相思此何极？"},
{"title": "卜算子·凉挂晓云轻", "author": "吴文英", "dynasty": "宋代", "content": "凉挂晓云轻，声度西风小。\n井上梧桐应未知，一叶云鬟袅。\n来雁带书迟，别燕归程早。\n频探秋香开未开，恰似春来了。"},
{"title": "宰予昼寝", "author": "佚名", "dynasty": "唐代", "content": "宰予昼寝，子曰：“朽木不可雕也，粪土之墙不可圬也！于予与何诛？”子曰：“始吾于人也，听其言而信其行；今吾于人也，听其言而观其行。\n于予与改是。\n”——《论语·公冶长第五》"},
{"title": "出关宿盘豆馆对丛芦有感", "author": "李商隐", "dynasty": "唐代", "content": "芦叶梢梢夏景深，邮亭暂欲洒尘襟。\n昔年曾是江南客，此日初为关外心。\n思子台边风自急，玉娘湖上月应沉。\n清声不远行人去，一世荒城伴夜砧。"},
{"title": "曾参烹彘", "author": "韩非", "dynasty": "先秦", "content": "曾子之妻之市，其子随之而泣。\n其母曰：“女还，顾反为女杀彘。\n”妻适市来，曾子欲捕彘杀之。\n妻止之曰：“特与婴儿戏耳。\n”曾子曰：“婴儿非与戏也。\n婴儿非有知也，待父母而学者也，听父母之教。\n今子欺之，是教子欺也。\n母欺子，子而不信其母，非所以成教也。\n”遂烹彘也。\n　　"},
{"title": "放言五首·其二", "author": "白居易", "dynasty": "唐代", "content": "世途倚伏都无定，尘网牵缠卒未休。\n祸福回还车轮毂，荣枯反覆手藏钩。\n龟灵未免刳肠患，马失应无折足忧。\n不信请看弈棋者，输赢须待局终头。"},
{"title": "天道", "author": "冯道", "dynasty": "五代", "content": "穷达皆由命，何劳发叹声。\n但知行好事，莫要问前程。\n冬去冰须泮，春来草自生。\n请君观此理，天道甚分明。"},
{"title": "浪淘沙·疏雨洗天清", "author": "邓剡", "dynasty": "宋代", "content": "疏雨洗天清，枕簟凉生。\n井桐一叶做秋声。\n谁念客身轻似叶，千里飘零？梦断古台城，月淡潮平。\n便须携酒访新亭。\n不见当时王谢宅，烟草青青。"},
{"title": "杂诗七首·其一", "author": "黄庭坚", "dynasty": "宋代", "content": "此身天地一蘧庐，世事消磨绿鬓疏。\n毕竟几人真得鹿，不知终日梦为鱼。"},
{"title": "论语七则", "author": "佚名", "dynasty": "先秦", "content": "子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不踰矩。\n”　　子曰：“君子食无求饱，居无求安，敏于事而慎于言，就有道而正焉，可谓好学也已。\n”　　子曰：“饭疏食，饮水，曲肱而枕之，乐亦在其中矣。\n不义而富且贵，于我如浮云。\n”　　子曰：“衣敝缊袍，与衣狐貉者立，而不耻者，其由也与！”“不忮不求，何用不臧？”子路终身诵之。\n子曰：“是道也，何足以臧？”　　子贡问为仁。\n子曰：“工欲善其事，必先利其器。\n居是邦也，事其大夫之贤者，友其士之仁者。\n”　　子贡问曰：“乡人皆好之，何如？”子曰：“未可也。\n”“乡人皆恶之，何如？”子曰：“未可也。\n不如乡人之善者好之，其不善者恶之。\n”　　子谓子贡曰，“女与回也孰愈？”对曰，“赐也何敢望回？回也闻一以知十，赐也闻一以知二。\n”子曰，“弗如也，吾与女弗如也。\n”"},
{"title": "淮上即事寄广陵亲故", "author": "韦应物", "dynasty": "唐代", "content": "前舟已眇眇，欲渡谁相待？秋山起暮钟，楚雨连沧海。\n风波离思满，宿昔容鬓改。\n独鸟下东南，广陵何处在？"},
{"title": "哀溺文序", "author": "柳宗元", "dynasty": "唐代", "content": "永之氓咸善游。\n一日，水暴甚，有五、六氓乘小船绝湘水。\n中济，船破，皆游。\n其一氓尽力而不能寻常。\n其侣曰：“汝善游最也，今何后为？”曰：“吾腰千钱，重，是以后。\n”曰：“何不去之？”不应，摇其首。\n有顷，益怠。\n已济者立岸上呼且号曰：“汝愚之甚，蔽之甚，身且死，何以货为？”又摇其首。\n遂溺死。\n吾哀之。\n且若是，得不有大货之溺大氓者乎？于是作《哀溺》。"},
{"title": "苛政猛于虎", "author": "佚名", "dynasty": "先秦", "content": "孔子过泰山侧，有妇人哭于墓者而哀，夫子式而听之，使子路问之，曰：“子之哭也，壹似重有忧者。\n”而曰：“然。\n昔者吾舅死于虎，吾夫又死焉，今吾子又死焉。\n”夫子曰：“何为不去也？”曰：“无苛政。\n”夫子曰：“小子识之：苛政猛于虎也。\n”　　出自《十三经注疏》本《礼记·檀弓下》。"},
{"title": "放言五首·其四", "author": "白居易", "dynasty": "唐代", "content": "谁家宅第成还破，何处亲宾哭复歌？昨日屋头堪炙手，今朝门外好张罗。\n北邙未省留闲地，东海何曾有定波。\n莫笑贱贫夸富贵，共成枯骨两何如？"},
{"title": "送郑十八虔贬台州司户伤其临老陷贼之故阙为面别情见于诗", "author": "杜甫", "dynasty": "唐代", "content": "郑公樗散鬓成丝，酒后常称老画师。\n万里伤心严谴日，百年垂死中兴时。\n苍惶已就长途往，邂逅无端出饯迟。\n便与先生应永诀，九重泉路尽交期。"},
{"title": "乐天见示伤微之敦诗晦叔三君子皆有深分因成是诗以寄", "author": "刘禹锡", "dynasty": "唐代", "content": "吟君叹逝双绝句，使我伤怀奏短歌。\n世上空惊故人少，集中惟觉祭文多。\n芳林新叶催陈叶，流水前波让後波。\n万古到今同此恨，闻琴泪尽欲如何。"},
{"title": "钱若赓断鹅", "author": "褚人获", "dynasty": "清代", "content": "明万历中，钱若赓守临江，有异政。\n有乡人持一鹅入市，寄店中后他往。\n还，索鹅，店主赖之，云：“群鹅我鹅也。\n”乡人不平，讼于官。\n公令人取店中鹅，计四只，各以一纸，给笔砚，分四处，令其供状。\n人莫不讶之。\n食顷，使人问鹅供不？答曰：“未。\n”又顷，下堂视之，曰：“状已供矣。\n”手指一鹅曰：“此乡人鹅。\n”众人怪之，守曰：“乡人鹅食草，粪色青；店鹅食谷粟，粪色黄。\n”店主服罪。"},
{"title": "形影神三首", "author": "陶渊明", "dynasty": "魏晋", "content": "贵贱贤愚，莫不营营以惜生，斯甚惑焉；故极陈形影之苦，言神辨自然以释之。\n好事君子，共取其心焉。\n形赠影天地长不没，山川无改时。\n草木得常理，霜露荣悴之。\n谓人最灵智，独复不如兹。\n适见在世中，奄去靡归期。\n奚觉无一人，亲识岂相思。\n但余平生物，举目情凄洏。\n我无腾化术，必尔不复疑。\n愿君取吾言，得酒莫苟辞。\n影答形存生不可言，卫生每苦拙。\n诚愿游昆华，邈然兹道绝。\n与子相遇来，未尝异悲悦。\n憩荫若暂乖，止日终不别。\n此同既难常，黯尔俱时灭。\n身没名亦尽，念之五情热。\n立善有遗爱，胡为不自竭？酒云能消忧，方此讵不劣！神释大钧无私力，万理自森著。\n人为三才中，岂不以我故。\n与君虽异物，生而相依附。\n结托既喜同，安得不相语。\n三皇大圣人，今复在何处？彭祖爱永年，欲留不得住。\n老少同一死，贤愚无复数。\n日醉或能忘，将非促龄具？立善常所欣，谁当为汝誉？甚念伤吾生，正宜委运去。\n纵浪大化中，不喜亦不惧。\n应尽便须尽，无复独多虑。"},
{"title": "临江仙·送宇文德和被召赴行在所", "author": "张元干", "dynasty": "宋代", "content": "露坐榕阴须痛饮，从渠叠鼓频催。\n暮山新月两徘徊。\n离愁秋水远，醉眼晓帆开。\n泛宅浮家游戏去，流行坎止忘怀。\n江边鸥鹭莫相猜。\n上林消息好，鸿雁已归来。"},
{"title": "浣溪沙·钿毂香车过柳堤", "author": "张泌", "dynasty": "唐代", "content": "钿毂香车过柳堤，桦烟分处马频嘶，为他沉醉不成泥。\n花满驿亭香露细，杜鹃声断玉蟾低，含情无语倚楼西。"},
{"title": "送李录事兄归襄邓", "author": "刘长卿", "dynasty": "唐代", "content": "十年多难与君同，几处移家逐转蓬。\n白首相逢征战后，青春已过乱离中。\n行人杳杳看西月，归马萧萧向北风。\n汉水楚云千万里，天涯此别恨无穷。"},
{"title": "题花山寺壁", "author": "苏舜钦", "dynasty": "宋代", "content": "寺里山因花得名，繁英不见草纵横。\n栽培剪伐须勤力，花易凋零草易生。"},
{"title": "菩萨蛮·杭妓往苏迓新守", "author": "苏轼", "dynasty": "宋代", "content": "玉童西迓浮丘伯。\n洞天冷落秋萧瑟。\n不用许飞琼。\n瑶台空月明。\n清香凝夜宴。\n借与韦郎看。\n莫便向姑苏。\n扁舟下五湖。"},
{"title": "送李将军赴定州 / 送彭将军", "author": "郎士元", "dynasty": "唐代", "content": "双旌汉飞将，万里授横戈。\n春色临边尽，黄云出塞多。\n鼓鼙悲绝漠，烽戍隔长河。\n莫断阴山路，天骄已请和。"},
{"title": "一络索·送蜀守蒋龙图", "author": "陈凤仪", "dynasty": "宋代", "content": "蜀江春色浓如雾。\n拥双旌归去。\n海棠也似别君难，一点点、啼红雨。\n此去马蹄何处。\n沙堤新路。\n禁林赐宴赏花时，还忆著、西楼否。"},
{"title": "满江红·和王实之韵送郑伯昌", "author": "刘克庄", "dynasty": "宋代", "content": "怪雨盲风，留不住江边行色。\n烦问讯、冥鸿高士，钓鳌词客。\n千百年传吾辈语，二三子系斯文脉。\n听王郎一曲玉箫声，凄金石。\n晞发处，怡山碧；垂钓处，沧溟白。\n笑而今拙宦，他年遗直。\n只愿常留相见面，未宜轻屈平生膝。\n有狂谈欲吐且休休，惊邻壁。"},
{"title": "琴调相思引·送范殿监赴黄岗", "author": "贺铸", "dynasty": "宋代", "content": "终日怀归翻送客，春风祖席南城陌。\n便莫惜离觞频卷白。\n动管色，催行色；动管色，催行色。\n何处投鞍风雨夕？临水驿，空山驿；临水驿，空山驿。\n纵明月相思千里隔。\n梦咫尺，勤书尺；梦咫尺，勤书尺。"},
{"title": "醉公子·岸柳垂金线", "author": "顾敻", "dynasty": "五代", "content": "岸柳垂金线，雨晴莺百啭。\n家住绿杨边，往来多少年。\n马嘶芳草远，高楼帘半掩。\n敛袖翠蛾攒，相逢尔许难。"},
{"title": "雨后送李将军还祠偕同寅饮一杯亭", "author": "赵汝愚", "dynasty": "宋代", "content": "民感桑林雨，云施李靖龙。\n精诚天地动，意愿鬼神从。\n村喜禾花实，峰看岭岫重。\n白旗辉烈日，遥映一杯浓。"},
{"title": "薄幸·送安伯弟", "author": "韩元吉", "dynasty": "宋代", "content": "译文送君南浦。\n对烟柳、青青万缕。\n更满眼、残红吹尽，叶底黄鹂自语。\n甚动人、多少离情，楼头水阔山无数。\n记竹里题诗，花边载酒，魂断江干春暮。\n都莫问功名事，白发渐、星星如许。\n任鸡鸣起舞，乡关何在，凭高目尽孤鸿去。\n漫留君住。\n趁酴醿香暖，持怀且醉瑶台露。\n相思记取，愁绝西窗夜雨。"},
{"title": "送迁客", "author": "栖蟾", "dynasty": "唐代", "content": "谏频甘得罪，一骑入南深。\n若顺吾皇意，即无臣子心。\n织花蛮市布，捣月象州砧。\n蒙雪知何日，凭楼望北吟。"},
{"title": "点绛唇·送李琴泉", "author": "吴大有", "dynasty": "宋代", "content": "江上旗亭，送君还是逢君处。\n酒阑呼渡。\n云压沙鸥暮。\n漠漠萧萧，香冻梨花雨。\n添愁绪。\n断肠柔橹。\n相逐寒潮去。"},
{"title": "送郑侍御谪闽中", "author": "高适", "dynasty": "唐代", "content": "谪去君无恨，闽中我旧过。\n大都秋雁少，只是夜猿多。\n东路云山合，南天瘴疠和。\n自当逢雨露，行矣慎风波。"},
{"title": "别毛永嘉", "author": "徐陵", "dynasty": "南北朝", "content": "愿子厉风规，归来振羽仪。\n嗟余今老病，此别空长离。\n白马君来哭，黄泉我讵知。\n徒劳脱宝剑，空挂陇头枝。"},
{"title": "送客归江州", "author": "韩翃", "dynasty": "唐代", "content": "东归复得采真游，江水迎君日夜流。\n客舍不离青雀舫，人家旧在白鸥洲。\n风吹山带遥知雨，露湿荷裳已报秋。\n闻道泉明居止近，篮舆相访为淹留。"},
{"title": "清江引·长门柳丝千万结", "author": "曹德", "dynasty": "元代", "content": "长门柳丝千万结，风起花如雪。\n离别复离别，攀折更攀折，苦无多旧时枝叶也。\n长门柳丝千万缕，总是伤心树。\n行人折嫩条，燕子衔轻絮，都不由凤城春做主。"},
{"title": "高阳池送朱二", "author": "孟浩然", "dynasty": "唐代", "content": "当昔襄阳雄盛时，山公常醉习家池。\n池边钓女日相随，妆成照影竟来窥。\n澄波澹澹芙蓉发，绿岸参参杨柳垂。\n一朝物变人亦非，四面荒凉人住稀。\n意气豪华何处在，空余草露湿罗衣。\n此地朝来饯行者，翻向此中牧征马。\n征马分飞日渐斜，见此空为人所嗟。\n殷勤为访桃源路，予亦归来松子家。"},
{"title": "冬夜送人", "author": "贾岛", "dynasty": "唐代", "content": "平明走马上村桥，花落梅溪雪未消。\n日短天寒愁送客，楚山无限路迢迢。"},
{"title": "临江仙·疾愈登望湖楼赠项长官", "author": "苏轼", "dynasty": "宋代", "content": "多病休文都瘦损，不堪金带垂腰。\n望湖楼上暗香飘。\n和风春弄袖，明月夜闻箫。\n酒醒梦回清漏永，隐床无限更潮。\n佳人不见董娇饶。\n徘徊花上月，空度可怜宵。"},
{"title": "陌上郎·西津海鹘舟", "author": "贺铸", "dynasty": "宋代", "content": "西津海鹘舟，径度沧江雨。\n双舻本无情，鸦轧如人语。\n挥金陌上郎，化石山头妇。\n何物系君心，三岁扶床女。"},
{"title": "湘江曲", "author": "张籍", "dynasty": "唐代", "content": "湘水无潮秋水阔，湘中月落行人发。\n送人发，送人归，白蘋茫茫鹧鸪飞。"},
{"title": "五松山送殷淑", "author": "李白", "dynasty": "唐代", "content": "秀色发江左，风流奈若何？仲文了不还，独立扬清波。\n载酒五松山，颓然白云歌。\n中天度落月，万里遥相过。\n抚酒惜此月，流光畏蹉跎。\n明日别离去，连峰郁嵯峨。"},
{"title": "麻平晚行", "author": "王勃", "dynasty": "唐代", "content": "百年怀土望，千里倦游情。\n高低寻戍道，远近听泉声。\n涧叶才分色，山花不辨名。\n羁心何处尽，风急暮猿清。"},
{"title": "游南阳清泠泉", "author": "李白", "dynasty": "唐代", "content": "惜彼落日暮，爱此寒泉清。\n西辉逐流水，荡漾游子情。\n空歌望云月，曲尽长松声。"},
{"title": "瑞龙吟·送梅津", "author": "吴文英", "dynasty": "宋代", "content": "黯分袖。\n肠断去水流萍，住船系柳。\n吴宫娇月娆花，醉题恨倚，蛮江豆蔻。\n吐春绣。\n笔底丽情多少，眼波眉岫。\n新园锁却愁阴，露黄漫委，寒香半亩。\n还背垂虹秋去，四桥烟雨，一宵歌酒。\n犹忆翠微携壶，乌帽风骤。\n西湖到日，重见梅钿皱。\n谁家听、琵琶未了，朝骢嘶漏。\n印剖黄金籀。\n待来共凭，齐云话旧。\n莫唱朱樱口。\n生怕遣、楼前行云知后。\n泪鸿怨角，空教人瘦。"},
{"title": "菊花新·用韵送张见阳令江华", "author": "纳兰性德", "dynasty": "清代", "content": "愁绝行人天易暮，行向鹧鸪声里住。\n渺渺洞庭波，木叶下，楚天何处。\n折残杨柳应无数，趁离亭笛声吹度。\n有几个征鸿，相伴也，送君南去。"},
{"title": "和子由踏青", "author": "苏轼", "dynasty": "宋代", "content": "东风陌上惊微尘，游人初乐岁华新。\n人闲正好路旁饮，麦短未怕游车轮。\n城中居人厌城郭，喧阗晓出空四邻。\n歌鼓惊山草木动，箪瓢散野乌鸢驯。\n何人聚众称道人？遮道卖符色怒嗔：宜蚕使汝茧如瓮，宜畜使汝羊如麇。\n路人未必信此语，强为买服禳新春。\n道人得钱径沽酒，醉倒自谓吾符神！"},
{"title": "送七兄赴扬州帅幕", "author": "陆游", "dynasty": "宋代", "content": "初报边烽照石头，旋闻胡马集瓜州。\n诸公谁听刍荛策，吾辈空怀畎亩忧。\n急雪打窗心共碎，危楼望远涕俱流。\n岂知今日淮南路，乱絮飞花送客舟。"},
{"title": "鄂州南楼", "author": "范成大", "dynasty": "宋代", "content": "谁将玉笛弄中秋？黄鹤归来识旧游。\n汉树有情横北渚，蜀江无语抱南楼。\n烛天灯火三更市，摇月旌旗万里舟。\n却笑鲈乡垂钓手，武昌鱼好便淹留。"},
{"title": "客发苕溪", "author": "叶燮", "dynasty": "清代", "content": "客心如水水如愁，容易归帆趁疾流。\n忽讶船窗送吴语，故山月已挂船头。"},
{"title": "日夕出富阳浦口和朗公诗", "author": "何逊", "dynasty": "南北朝", "content": "客心愁日暮，徙倚空望归。\n山烟涵树色，江水映霞晖。\n独鹤凌空逝，双凫出浪飞。\n故乡千余里，兹夕寒无衣。"},
{"title": "清平乐令·帘卷曲阑独倚", "author": "佚名", "dynasty": "宋代", "content": "帘卷曲阑独倚，江展暮天无际。\n泪眼不曾晴，家在吴头楚尾。\n数点雪花乱委，扑鹿沙鸥惊起。\n诗句欲成时，没入苍烟丛里。"},
{"title": "天边行", "author": "杜甫", "dynasty": "唐代", "content": "天边老人归未得，日暮东临大江哭。\n陇右河源不种田，胡骑羌兵入巴蜀。\n洪涛滔天风拔木，前飞秃鹙后鸿鹄。\n九度附书向洛阳，十年骨肉无消息。"},
{"title": "归梦", "author": "杜甫", "dynasty": "唐代", "content": "道路时通塞，江山日寂寥。\n偷生唯一老，伐叛已三朝。\n雨急青枫暮，云深黑水遥。\n梦归归未得，不用楚辞招。"},
{"title": "酒泉太守席上醉后作", "author": "岑参", "dynasty": "唐代", "content": "酒泉太守能剑舞，高堂置酒夜击鼓。\n胡笳一曲断人肠，座上相看泪如雨。\n琵琶长笛曲相和，羌儿胡雏齐唱歌。\n浑炙犁牛烹野驼，交河美酒归叵罗。\n三更醉后军中寝，无奈秦山归梦何。"},
{"title": "春日寄乡友", "author": "王僧孺", "dynasty": "南北朝", "content": "旅心已多恨，春至尚离群。\n翠枝结斜影，绿水散圆文。\n戏鱼两相顾，游鸟半藏云。\n何时不悯默，是日最思君。"},
{"title": "安公子·弱柳丝千缕", "author": "袁去华", "dynasty": "宋代", "content": "弱柳丝千缕。\n嫩黄匀遍鸦啼处。\n寒入罗衣春尚浅，过一番风雨。\n问燕子来时，绿水桥边路。\n曾画楼、见个人人否。\n料静掩云窗，尘满哀弦危柱。\n庾信愁如许。\n为谁都著眉端聚。\n独立东风弹泪眼，寄烟波东去。\n念永昼春闲，人倦如何度。\n闲傍枕、百啭黄鹂语。\n唤觉来厌厌，残照依然花坞。"},
{"title": "玉蝴蝶·晚雨未摧宫树", "author": "史达祖", "dynasty": "宋代", "content": "晚雨未摧宫树，可怜闲叶，犹抱凉蝉。\n短景归秋，吟思又接愁边。\n漏初长、梦魂难禁，人渐老、风月俱寒。\n想幽欢。\n土花庭甃，虫网阑干。\n无端。\n啼蛄搅夜，恨随团扇，苦近秋莲。\n一笛当楼，谢娘悬泪立风前。\n故园晚、强留诗酒，新雁远、不致寒暄。\n隔苍烟。\n楚香罗袖，谁伴婵娟。"},
{"title": "淮南卧病书怀寄蜀中赵徵君蕤", "author": "李白", "dynasty": "唐代", "content": "吴会一浮云，飘如远行客。\n功业莫从就，岁光屡奔迫。\n良图俄弃捐，衰疾乃绵剧。\n古琴藏虚匣，长剑挂空壁。\n楚冠怀钟仪，越吟比庄舄。\n国门遥天外，乡路远山隔。\n朝忆相如台，夜梦子云宅。\n旅情初结缉，秋气方寂历。\n风入松下清，露出草间白。\n故人不可见，幽梦谁与适。\n寄书西飞鸿，赠尔慰离析。"},
{"title": "睦州四韵", "author": "杜牧", "dynasty": "唐代", "content": "州在钓台边，溪山实可怜。\n有家皆掩映，无处不潺湲。\n好树鸣幽鸟，晴楼入野烟。\n残春杜陵客，中酒落花前。"},
{"title": "临江仙·樱桃落尽春归去", "author": "李煜", "dynasty": "五代", "content": "樱桃落尽春归去，蝶翻金粉双飞。\n子规啼月小楼西，玉钩罗幕，惆怅暮烟垂。\n别巷寂寥人散后，望残烟草低迷。\n炉香闲袅凤凰儿，空持罗带，回首恨依依。"},
{"title": "虞美人·小梅枝上东君信", "author": "晏几道", "dynasty": "宋代", "content": "小梅枝上东君信。\n雪后花期近。\n南枝开尽北枝开。\n长被陇头游子、寄春来。\n年年衣袖年年泪。\n总为今朝意。\n问谁同是忆花人。\n赚得小鸿眉黛、也低颦。"},
{"title": "山行", "author": "施闰章", "dynasty": "清代", "content": "野寺分晴树，山亭过晚霞。\n春深无客到，一路落松花。"},
{"title": "如梦令·元旦", "author": "毛泽东", "dynasty": "近现代", "content": "宁化、清流、归化，路隘林深苔滑。\n今日向何方，直指武夷山下。\n山下山下，风展红旗如画。"},
{"title": "题玉泉溪", "author": "湘驿女子", "dynasty": "唐代", "content": "红叶醉秋色，碧溪弹夜弦。\n佳期不可再，风雨杳如年。"},
{"title": "和孙明府怀旧山", "author": "雍陶", "dynasty": "唐代", "content": "五柳先生本在山，偶然为客落人间。\n秋来见月多归思，自起开笼放白鹇。"},
{"title": "采桑子·高城鼓动兰釭灺", "author": "王国维", "dynasty": "近现代", "content": "高城鼓动兰釭灺，睡也还醒，醉也还醒，忽听孤鸿三两声。\n人生只似风前絮，欢也零星，悲也零星，都作连江点点萍。"},
{"title": "南歌子·再用前韵", "author": "苏轼", "dynasty": "宋代", "content": "带酒冲山雨，和衣睡晚晴。\n不知钟鼓报天明。\n梦里栩然蝴蝶、一身轻。\n老去才都尽，归来计未成。\n求田问舍笑豪英。\n自爱湖边沙路、免泥行。"},
{"title": "游九龙潭", "author": "武则天", "dynasty": "唐代", "content": "山窗游玉女，涧户对琼峰。\n岩顶翔双凤，潭心倒九龙。\n酒中浮竹叶，杯上写芙蓉。\n故验家山赏，惟有风入松。"},
{"title": "浪淘沙·白浪茫茫与海连", "author": "白居易", "dynasty": "唐代", "content": "白浪茫茫与海连，平沙浩浩四无边。\n暮去朝来淘不住，遂令东海变桑田。"},
{"title": "杜陵绝句", "author": "李白", "dynasty": "唐代", "content": "南登杜陵上，北望五陵间。\n秋水明落日，流光灭远山。"},
{"title": "日出行 / 日出入行", "author": "李白", "dynasty": "唐代", "content": "日出东方隈，似从地底来。\n历天又入海，六龙所舍安在哉？其始与终古不息，人非元气，安得与之久徘徊？草不谢荣于春风，木不怨落于秋天。\n谁挥鞭策驱四运？万物兴歇皆自然。\n羲和！羲和！汝奚汩没于荒淫之波？鲁阳何德，驻景挥戈？逆道违天，矫诬实多。\n吾将囊括大块，浩然与溟涬同科！"},
{"title": "秋日湖上", "author": "薛莹", "dynasty": "唐代", "content": "落日五湖游，烟波处处愁。\n浮沉千古事，谁与问东流？"},
{"title": "忆秦娥·烧灯节", "author": "刘辰翁", "dynasty": "宋代", "content": "中斋上元客散感旧，赋《忆秦娥》见属，一读凄然。\n随韵寄情，不觉悲甚。\n烧灯节，朝京道上风和雪。\n风和雪，江山如旧，朝京人绝。\n百年短短兴亡别，与君犹对当时月。\n当时月，照人烛泪，照人梅发。"},
{"title": "渡浙江问舟中人", "author": "孟浩然", "dynasty": "唐代", "content": "潮落江平未有风，扁舟共济与君同。\n时时引领望天末，何处青山是越中。"},
{"title": "鹊踏枝·谁道闲情抛掷久", "author": "冯延巳", "dynasty": "五代", "content": "谁道闲情抛掷久。\n每到春来，惆怅还依旧。\n日日花前常病酒，敢辞镜里朱颜瘦。\n河畔青芜堤上柳。\n为问新愁，何事年年有。\n独立小桥风满袖，平林新月人归后。"},
{"title": "沁园春·将止酒戒酒杯使勿近", "author": "辛弃疾", "dynasty": "宋代", "content": "杯汝来前！老子今朝，点检形骸。\n甚长年抱渴，咽如焦釜；于今喜睡，气似奔雷。\n汝说“刘伶，古今达者，醉后何妨死便埋”。\n浑如此，叹汝于知己，真少恩哉！更凭歌舞为媒。\n算合作平居鸩毒猜。\n况怨无小大，生于所爱；物无美恶，过则为灾。\n与汝成言，勿留亟退，吾力犹能肆汝杯。\n杯再拜，道麾之即去，招则须来。"},
{"title": "读书", "author": "柳宗元", "dynasty": "唐代", "content": "幽沉谢世事，俯默窥唐虞。\n上下观古今，起伏千万途。\n遇欣或自笑，感戚亦以吁。\n缥帙各舒散，前后互相逾。\n瘴痾扰灵府，日与往昔殊。\n临文乍了了，彻卷兀若无。\n竟夕谁与言，但与竹素俱。\n倦极更倒卧，熟寐乃一苏。\n欠伸展肢体，吟咏心自愉。\n得意适其适，非愿为世儒。\n道尽即闭口，萧散捐囚拘。\n巧者为我拙，智者为我愚。\n书史足自悦，安用勤与劬。\n贵尔六尺躯，勿为名所驱。"},
{"title": "如梦令·纤月黄昏庭院", "author": "纳兰性德", "dynasty": "清代", "content": "纤月黄昏庭院，语密翻教醉浅。\n知否那人心？旧恨新欢相半。\n谁见？谁见？珊枕泪痕红泫。"},
{"title": "落花时·夕阳谁唤下楼梯", "author": "纳兰性德", "dynasty": "清代", "content": "夕阳谁唤下楼梯，一握香荑。\n回头忍笑阶前立，总无语，也依依。\n笺书直恁无凭据，休说相思。\n劝伊好向红窗醉，须莫及，落花时。"},
{"title": "中秋", "author": "郑谷", "dynasty": "唐代", "content": "清香闻晓莲，水国雨馀天。\n天气正得所，客心刚悄然。\n乱兵何日息，故老几人全。\n此际难消遣，从来未学禅。"},
{"title": "临江仙·点滴芭蕉心欲碎", "author": "纳兰性德", "dynasty": "清代", "content": "点滴芭蕉心欲碎，声声催忆当初。\n欲眠还展旧时书。\n鸳鸯小字，犹记手生疏。\n倦眼乍低缃帙乱，重看一半模糊。\n幽窗冷雨一灯孤。\n料应情尽，还道有情无？"},
{"title": "可叹", "author": "李商隐", "dynasty": "唐代", "content": "幸会东城宴未回，年华忧共水相催。\n梁家宅里秦宫入，赵后楼中赤凤来。\n冰簟且眠金镂枕，琼筵不醉玉交杯。\n宓妃愁坐芝田馆，用尽陈王八斗才。"},
{"title": "落梅风·心间事", "author": "马致远", "dynasty": "元代", "content": "心间事，说与他。\n动不动早言两罢。\n罢字儿碜可可你道是耍，我心里怕那不怕？"},
{"title": "蝴蝶儿·蝴蝶儿", "author": "张泌", "dynasty": "唐代", "content": "蝴蝶儿，晚春时。\n阿娇初著淡黄衣，倚窗学画伊。\n还似花间见，双双对对飞。\n无端和泪拭胭脂，惹教双翅垂。"},
{"title": "君难托", "author": "王安石", "dynasty": "宋代", "content": "槿花朝开暮还坠，妾身与花宁独异。\n忆昔相逢俱少年，两情未许谁最先。\n感君绸缪逐君去，成君家计良辛苦。\n人事反覆那能知？谗言入耳须臾离。\n嫁时罗衣羞更著，如今始悟君难托。\n君难托，妾亦不忘旧时约。"},
{"title": "六幺令·绿阴春尽", "author": "晏几道", "dynasty": "宋代", "content": "绿阴春尽，飞絮绕香阁。\n晚来翠眉宫样，巧把远山学。\n一寸狂心未说，已向横波觉。\n画帘遮匝，新翻曲妙，暗许闲人带偷掐。\n前度书多隐语，意浅愁难答。\n昨夜诗有回文，韵险还慵押。\n都待笙歌散了，记取来时霎。\n不消红蜡，闲云归后，月在庭花旧栏角。"},
{"title": "绿水词", "author": "李贺", "dynasty": "唐代", "content": "今宵好风月，阿侯在何处。\n为有倾人色，翻成足愁苦。\n东湖采莲叶，南湖拔蒲根。\n未持寄小姑，且持感愁魂。"},
{"title": "隔汉江寄子安", "author": "鱼玄机", "dynasty": "唐代", "content": "江南江北愁望，相思相忆空吟。\n鸳鸯暖卧沙浦，鸂鶒闲飞橘林。\n烟里歌声隐隐，渡头月色沉沉。\n含情咫尺千里，况听家家远砧。"},
{"title": "雨中花慢·邃院重帘何处", "author": "苏轼", "dynasty": "宋代", "content": "邃院重帘何处，惹得多情，愁对风光。\n睡起酒阑花谢，蝶乱蜂忙。\n今夜何人，吹笙北岭，待月西厢。\n空怅望处，一株红杏，斜倚低墙。\n羞颜易变，傍人先觉，到处被着猜防。\n谁信道，些儿恩爱。\n无限凄凉。\n好事若无间阻，幽欢却是寻常。\n一般滋味，就中香美，除是偷尝。"},
{"title": "生查子·含羞整翠鬟", "author": "欧阳修", "dynasty": "宋代", "content": "含羞整翠鬟，得意频相顾。\n雁柱十三弦，一一春莺语。\n娇云容易飞，梦断知何处。\n深院锁黄昏，阵阵芭蕉雨。"},
{"title": "八六子·如花貌", "author": "柳永", "dynasty": "宋代", "content": "如花貌。\n当来便约，永结同心偕老。\n为妙年、俊格聪明，凌厉多方怜爱，何期养成心性近，元来都不相表。\n渐作分飞计料。\n稍觉因情难供，恁殛恼。\n争克罢同欢笑。\n已是断弦尤续，覆水难收，常向人前诵谈，空遣时传音耗。\n漫悔懊。\n此事何时坏了。"},
{"title": "荷叶杯·弱柳好花尽拆", "author": "顾敻", "dynasty": "五代", "content": "弱柳好花尽拆，晴陌。\n陌上少年郎，满身兰麝扑人香。\n狂么狂，狂么狂？"},
{"title": "清江引·相思", "author": "徐再思", "dynasty": "元代", "content": "相思有如少债的，每日相催逼。\n常挑着一担愁，准不了三分利。\n这本钱见他时才算得。"},
{"title": "寿阳曲·云笼月", "author": "马致远", "dynasty": "元代", "content": "云笼月，风弄铁，两般儿助人凄切。\n剔银灯欲将心事写，长吁气一声吹灭。"},
{"title": "梦江南·昏鸦尽", "author": "纳兰性德", "dynasty": "清代", "content": "昏鸦尽，小立恨因谁？急雪乍翻香阁絮，轻风吹到胆瓶梅，心字已成灰。"},
{"title": "湘妃", "author": "李贺", "dynasty": "唐代", "content": "筠竹千年老不死，长伴神娥盖江水。\n蛮娘吟弄满寒空，九山静绿泪花红。\n离鸾别凤烟梧中，巫云蜀雨遥相通。\n幽愁秋气上青枫，凉夜波间吟古龙。"},
{"title": "蝶恋花·十二楼前生碧草", "author": "邵瑞彭", "dynasty": "近现代", "content": "十二楼前生碧草。\n珠箔当门，团扇迎风小。\n赵瑟秦筝弹未了，洞房一夜乌啼晓。\n忍把千金酬一笑？毕竟相思，不似相逢好。\n锦字无凭南雁杳，美人家在长干道。"},
{"title": "蟾宫曲·梦中作", "author": "郑光祖", "dynasty": "元代", "content": "半窗幽梦微茫，歌罢钱塘，赋罢高唐。\n风入罗帏，爽入疏棂，月照纱窗。\n缥缈见梨花淡妆，依稀闻兰麝余香。\n唤起思量，待不思量，怎不思量！"},
{"title": "浪淘沙·目送楚云空", "author": "幼卿", "dynasty": "宋代", "content": "幼卿少与表兄同研席，雅有文字之好。\n未笄，兄欲缔姻。\n父母以兄未禄，难其请，遂适武弁。\n明年，兄登甲科，职教洮房，而良人统兵陕右，相与邂逅于此。\n兄鞭马略不相顾，岂前憾未平耶。\n因作浪淘沙以寄情云。\n目送楚云空，前事无踪。\n漫留遗恨锁眉峰。\n自是荷花开较晚，孤负东风。\n客馆叹飘蓬，聚散匆匆。\n扬鞭那忍骤花骢。\n望断斜阳人不见，满袖啼红。"},
{"title": "浣溪沙·相见休言有泪珠", "author": "欧阳炯", "dynasty": "五代", "content": "相见休言有泪珠，酒阑重得叙欢娱，凤屏鸳枕宿金铺。\n兰麝细香闻喘息，绮罗纤缕见肌肤，此时还恨薄情无？"},
{"title": "虞美人·春山拂拂横秋水", "author": "冯延巳", "dynasty": "五代", "content": "春风拂拂横秋水，掩映遥相对。\n只知长作碧窗期，谁信东风吹散彩云飞。\n银屏梦与飞鸾远，只有珠帘卷。\n杨花零落月溶溶，尘掩玉筝弦柱画堂空。"},
{"title": "南歌子·似带如丝柳", "author": "温庭筠", "dynasty": "唐代", "content": "似带如丝柳，团酥握雪花。\n帘卷玉钩斜，九衢尘欲暮，逐香车。"},
{"title": "送率府程录事还乡", "author": "杜甫", "dynasty": "唐代", "content": "鄙夫行衰谢，抱病昏忘集。\n常时往还人，记一不识十。\n程侯晚相遇，与语才杰立。\n熏然耳目开，颇觉聪明入。\n千载得鲍叔，末契有所及。\n意钟老柏青，义动修蛇蛰。\n若人可数见，慰我垂白泣。\n告别无淹晷，百忧复相袭。\n内愧突不黔，庶羞以赒给。\n素丝挈长鱼，碧酒随玉粒。\n途穷见交态，世梗悲路涩。\n东风吹春冰，泱莽后土湿。\n念君惜羽翮，既饱更思戢。\n莫作翻云鹘，闻呼向禽急。"},
{"title": "古离别", "author": "贯休", "dynasty": "唐代", "content": "离恨如旨酒，古今饮皆醉。\n只恐长江水，尽是儿女泪。\n伊余非此辈，送人空把臂。\n他日再相逢，清风动天地。"},
{"title": "大堤曲", "author": "李贺", "dynasty": "唐代", "content": "妾家住横塘，红纱满桂香。\n青云教绾头上髻，明月与作耳边珰。\n莲风起，江畔春；大堤上，留北人。\n郎食鲤鱼尾，妾食猩猩唇。\n莫指襄阳道，绿浦归帆少。\n今日菖蒲花，明朝枫树老。"},
{"title": "江神子·送翁五峰自鹤江还都", "author": "吴文英", "dynasty": "宋代", "content": "西风一叶送行舟。\n浅迟留。\n舣汀洲。\n新浴红衣，绿水带香流。\n应是离宫城外晚，人伫立，小帘钩。\n新归重省别来愁。\n黛眉头。\n半痕秋。\n天上人间，斜月绣针楼。\n湘浪莫迷花蝶梦，江上约，负轻鸥。"},
{"title": "彭州萧使君出妓夜宴见送", "author": "羊士谔", "dynasty": "唐代", "content": "玉颜红烛忽惊春，微步凌波暗拂尘。\n自是当歌敛眉黛，不因惆怅为行人。"},
{"title": "江城子·斗转星移玉漏频", "author": "和凝", "dynasty": "五代", "content": "斗转星移玉漏频。\n已三更，对栖莺。\n历历花间，似有马啼声。\n含笑整衣开绣户，斜敛手，下阶迎。"},
{"title": "送韦司马别", "author": "何逊", "dynasty": "南北朝", "content": "送别临曲渚，征人慕前侣。\n离言虽欲繁，离思终无绪。\n悯悯分手毕，萧萧行帆举。\n举帆越中流，望别上高楼。\n予起南枝怨，子结北风愁。\n逦逦山蔽日，汹汹浪隐舟。\n隐舟邈已远，徘徊落日晚。\n归衢并驾奔，别馆空筵卷。\n想子敛眉去，知予衔泪返。\n衔泪心依依，薄暮行人稀。\n暧暧入塘港，蓬门已掩扉。\n帘中看月影，竹里见萤飞。\n萤飞飞不息，独愁空转侧。\n北窗倒长簟，南邻夜闻织。\n弃置勿复陈，重陈长叹息。"},
{"title": "河传·棹举", "author": "顾敻", "dynasty": "五代", "content": "棹举，舟去，波光渺渺，不知何处？岸花汀草共依依，雨微，鹧鸪相逐飞。\n天涯离恨江声咽，啼猿切，此意向谁说？倚兰桡，独无聊，魂消，小炉香欲焦。"},
{"title": "蝶恋花·几度凤楼同饮宴", "author": "冯延巳", "dynasty": "五代", "content": "几度凤楼同饮宴，此夕相逢，却胜当时见。\n低语前欢频转面，双眉敛恨春山远。\n蜡烛泪流羌笛怨，偷整罗衣，欲唱情犹懒。\n醉里不辞金爵满，阳关一曲肠千断。"},
{"title": "烛影摇红·送会宗", "author": "毛滂", "dynasty": "宋代", "content": "老景萧条，送君归去添凄断。\n赠君明月满前溪，直到西湖畔。\n门掩绿苔应遍。\n为黄花、频开醉眼。\n橘奴无恙，蝶子相迎，寒窗日短。\n会宗小斋名梦蝶，前植橘，东偏甚广。"},
{"title": "送姬仲实隐士北还", "author": "王恽", "dynasty": "元代", "content": "纷纷末术例从谀，邂逅淇南论有馀。\n贾传自怜多感慨，东门何意泥孤虚。\n雨连宾馆留三宿，天遣幽怀为一抒。\n觉我胸中闻未有，九峰新说历家书。"},
{"title": "酒泉子·芳草长川", "author": "冯延巳", "dynasty": "五代", "content": "芳草长川，柳映危桥桥下路。\n归鸿飞，行人去，碧山边。\n风微烟淡雨萧然，隔岸马嘶何处？九回肠，双脸泪，夕阳天。"},
{"title": "生查子·狂花顷刻香", "author": "晏几道", "dynasty": "宋代", "content": "狂花顷刻香，晚蝶缠绵意。\n天与短因缘，聚散常容易。\n传唱入离声，恼乱双蛾翠。\n游子不堪闻，正是衷肠事。"},
{"title": "西使兼送孟学士南游", "author": "卢照邻", "dynasty": "唐代", "content": "地道巴陵北，天山弱水东。\n相看万馀里，共倚一征蓬。\n零雨悲王粲，清尊别孔融。\n裴回闻夜鹤，怅望待秋鸿。\n骨肉胡秦外，风尘关塞中。\n唯馀剑锋在，耿耿气成虹。"},
{"title": "送韩子师侍郎序", "author": "陈亮", "dynasty": "宋代", "content": "秘阁修撰韩公知婺之明年，以“恣行酷政，民冤无告”劾去。\n　　去之日，百姓遮府门愿留者，顷刻合数千人，手持牒以告摄郡事。\n摄郡事振手止之，辄直前不顾；则受其牒，不敢以闻。\n　　明日出府，相与拥车下，道中至不可顿足。\n则冒禁行城上，累累不绝。\n拜且泣下，至有锁其喉自誓于公之前者。\n里巷小儿数十百辈罗马前，且泣下。\n君为之抆泪，告以君命决不应留；辄柴其关如不闻。\n　　日且暮，度不可止，则夺剌史车置道旁，以民间小舆舁至梵严精舍，燃火风雪中围守之。\n其挟舟走行阙告丞相御史者，盖千数百人而未止。\n　　又明日，回泊通波亭，乘间欲以舟去，百姓又相与拥之不置，溪流亦复堰断不可通。\n乡士大夫惧蚁蝼之微不足以回天听，委曲谕之，且却且行。\n久乃曰：“愿公徐行，天子且有诏矣。\n”公首肯之。\n道稍开，公疾驰径去。\n后来者咎其徒之不合舍去，责诮怒骂，不啻仇敌。\n　　呜呼！大官，所尊也；民，所信也。\n所尊之劾如彼，而所信之情如此，吾亦不知公之政何如也，将从智者而问之。"},
{"title": "忆王孙·短长亭子短长桥", "author": "钱枚", "dynasty": "清代", "content": "短长亭子短长桥，桥外垂杨一万条。\n那回临别两魂销，恨迢迢，双桨春风打暮潮。"},
{"title": "沁园春·送李御带珙", "author": "李曾伯", "dynasty": "宋代", "content": "饯税巽甫。\n唐入以处士辟幕府如石、温辈甚多。\n税君巽甫以命士来淮幕三年矣，略不能挽之以寸。\n巽甫号安之，如某歉何。\n临别，赋【沁园春】以饯。\n水北洛南，未尝无人，不同者时。\n赖交情兰臭，绸缪相好；宦情云薄，得失何知。\n夜观论兵，春原吊古，慷慨事功千载期。\n萧如也，料行囊如水，只有新诗。\n归兮，归去来兮，我亦办征帆非晚归。\n正姑苏台畔，米廉酒好；吴松江上，莼嫩鱼肥。\n我住孤村，相连一水，载月不妨时过之。\n长亭路，又何须回首，折柳依依。"},
{"title": "勉爱行二首送小季之庐山", "author": "李贺", "dynasty": "唐代", "content": "洛郊无俎豆，弊厩惭老马。\n小雁过炉峰，影落楚水下。\n长船倚云泊，石镜秋凉夜。\n岂解有乡情，弄月聊呜哑。\n别柳当马头，官槐如兔目。\n欲将千里别，持我易斗粟。\n南云北云空脉断，灵台经络悬春线。\n青轩树转月满床，下国饥儿梦中见。\n维尔之昆二十馀，年来持镜颇有须。\n辞家三载今如此，索米王门一事无。\n荒沟古水光如刀，庭南拱柳生蛴螬。\n江干幼客真可念，郊原晚吹悲号号。"},
{"title": "西江月·送朱泮英", "author": "谢逸", "dynasty": "宋代", "content": "青锦缠条佩剑，紫丝络辔飞骢。\n入关意气喜生风。\n年少胸吞云梦。\n金阙日高露泣，东华尘软香红。\n争看荀氏第三龙。\n春暖桃花浪涌。"},
{"title": "宣城送刘副使入秦", "author": "李白", "dynasty": "唐代", "content": "君即刘越石，雄豪冠当时。\n凄清横吹曲，慷慨扶风词。\n虎啸俟腾跃，鸡鸣遭乱离。\n千金市骏马，万里逐王师。\n结交楼烦将，侍从羽林儿。\n统兵捍吴越，豺虎不敢窥。\n大勋竟莫叙，已过秋风吹。\n秉钺有季公，凛然负英姿。\n寄深且戎幕，望重必台司。\n感激一然诺，纵横两无疑。\n伏奏归北阙，鸣驺忽西驰。\n列将咸出祖，英僚惜分离。\n斗酒满四筵，歌啸宛溪湄。\n君携东山妓，我咏北门诗。\n贵贱交不易，恐伤中园葵。\n昔赠紫骝驹，今倾白玉卮。\n同欢万斛酒，未足解相思。\n此别又千里，秦吴渺天涯。\n月明关山苦，水剧陇头悲。\n借问几时还，春风入黄池。\n无令长相忆，折断绿杨枝。"},
{"title": "浪淘沙·海底飞尘终有日", "author": "白居易", "dynasty": "唐代", "content": "海底飞尘终有日，山头化石岂无时。\n谁道小郎抛小妇，船头一去没回期。"},
{"title": "赠薛校书", "author": "李白", "dynasty": "唐代", "content": "我有吴趋曲，无人知此音。\n姑苏成蔓草，麋鹿空悲吟。\n未夸观涛作，空郁钓鳌心。\n举手谢东海，虚行归故林。"},
{"title": "鹊桥仙·绣衾初展", "author": "王国维", "dynasty": "近现代", "content": "绣衾初展，银红旋剔，不尽灯前欢语。\n人间岁岁似今宵，便胜却、貂蝉无数。\n霎时送远，经年怨别，镜里朱颜难驻。\n封侯觅得也寻常，何况是、封侯无据。"},
{"title": "江城子·帐里鸳鸯交颈情", "author": "和凝", "dynasty": "五代", "content": "帐里鸳鸯交颈情，恨鸡声，天已明。\n愁见街前，还是说归程。\n临上马时期后会，待梅绽，月初生。"},
{"title": "风入松·为友人放琴客赋", "author": "吴文英", "dynasty": "宋代", "content": "春风吴柳几番黄。\n欢事小蛮窗。\n梅花正结双头梦，被玉龙、吹散幽香。\n昨夜灯前歌黛，今朝陌上啼妆。\n最怜无侣伴雏莺。\n桃叶已春江。\n曲屏先暖鸳衾惯，夜寒深、都是思量。\n莫道蓝桥路远，行云中隔幽坊。"},
{"title": "六么令·雪残风信", "author": "晏几道", "dynasty": "宋代", "content": "雪残风信，悠扬春消息。\n天涯倚楼新恨，杨柳几丝碧。\n还是南云雁少，锦字无端的。\n宝钗瑶席。\n彩弦声里，拚作尊前未归客。\n遥想疏梅此际，月底香英白。\n别后谁绕前溪，手拣繁枝摘。\n莫道伤高恨远，付与临风笛。\n尽堪愁寂。\n花时往事，更有多情个人忆。"},
{"title": "南乡子·画鸭懒熏香", "author": "晏几道", "dynasty": "宋代", "content": "画鸭懒熏香。\n绣茵犹展旧鸳鸯。\n不似同衾愁易晓，空床。\n细剔银灯怨漏长。\n几夜月波凉。\n梦魂随月到兰房。\n残睡觉来人又远，难忘。\n便是无情也断肠。"},
{"title": "愁倚阑令·花阴月", "author": "晏几道", "dynasty": "宋代", "content": "花阴月，柳梢莺。\n近清明。\n长恨去年今夜雨，洒离亭。\n枕上怀远诗成。\n红笺纸、小砑吴绫。\n寄与征人教念远，莫无情。"},
{"title": "满江红·送廖叔仁赴阙", "author": "严羽", "dynasty": "宋代", "content": "日近觚棱，秋渐满、蓬莱双阙。\n正钱塘江上，潮头如雪。\n把酒送君天上去，琼玉琚玉佩軝鸿列。\n丈夫儿、富贵等浮云，看名节。\n天下事，吾能说；今老矣，空凝绝。\n对西风慷慨，唾壶歌缺。\n不洒世间儿女泪，难堪亲友中年别。\n问相思、他日镜中看，萧萧发。"},
{"title": "送江水曹还远馆", "author": "谢朓", "dynasty": "南北朝", "content": "高馆临荒途，清川带长陌。\n上有流思人，怀旧望归客。\n塘边草杂红，树际花犹白。\n日暮有重城，何由尽离席！"},
{"title": "南乡子·落日照楼船", "author": "朱熹", "dynasty": "宋代", "content": "落日照楼船，稳过澄江一片天。\n珍重使君留客意，依然，风月从今别一川。\n离绪悄危弦，永夜清霜透幕毡。\n明日回头江树远，怀贤，目断晴空雁字连。"},
{"title": "送元暠师诗", "author": "柳宗元", "dynasty": "唐代", "content": "侯门辞必服，忍位取悲增。\n去鲁心犹在，从周力未能。\n家山余五柳，人世遍千灯。\n莫让金钱施，无生道自弘。"},
{"title": "鹊桥仙·送粉卿行", "author": "辛弃疾", "dynasty": "宋代", "content": "轿儿排了，担儿装了，杜宇一声催起。\n从今一步一回头，怎睚得、一千余里。\n旧时行处，旧时歌处，空有燕泥香坠。\n莫嫌白发不思量，也须有、思量去里。"},
{"title": "如梦令·一晌凝情无语", "author": "王之道", "dynasty": "宋代", "content": "一晌凝情无语，手捻梅花何处。\n倚竹不胜愁，暗想江头归路。\n东去东去，短艇淡烟疏雨。"},
{"title": "窜夜郎于乌江留别宗十六璟", "author": "李白", "dynasty": "唐代", "content": "君家全盛日，台鼎何陆离！斩鳌翼娲皇，炼石补天维。\n一回日月顾，三入凤凰池。\n失势青门傍，种瓜复几时？犹会众宾客，三千光路岐。\n皇恩雪愤懑，松柏含荣滋。\n我非东床人，令姊忝齐眉。\n浪迹未出世，空名动京师。\n适遭云罗解，翻谪夜郎悲。\n拙妻莫邪剑，及此二龙随。\n惭君湍波苦，千里远从之。\n白帝晓猿断，黄牛过客迟。\n遥瞻明月峡，西去益相思。"},
{"title": "于中好·十月初四夜风雨其明日是亡妇生辰", "author": "纳兰性德", "dynasty": "清代", "content": "尘满疏帘素带飘，真成暗度可怜宵。\n几回偷拭青衫泪，忽傍犀奁见翠翘。\n惟有恨，转无聊。\n五更依旧落花朝。\n衰杨叶尽丝难尽，冷雨凄风打画桥。"},
{"title": "生查子·药名闺情", "author": "陈亚", "dynasty": "宋代", "content": "相思意已深，白纸书难足。\n字字苦参商，故要檀郎读。\n分明记得约当归，远至樱桃熟。\n何事菊花时，犹未回乡曲？"},
{"title": "贺新郎·梦冷黄金屋", "author": "蒋捷", "dynasty": "宋代", "content": "梦冷黄金屋。\n叹秦筝、斜鸿阵里，素弦尘扑。\n化作娇莺飞归去，犹认纱窗旧绿。\n正过雨、荆桃如菽。\n此恨难平君知否，似琼台、涌起弹棋局。\n消瘦影，嫌明烛。\n鸳楼碎泻东西玉。\n问芳悰、何时再展，翠钗难卜。\n待把宫眉横云样，描上生绡画幅。\n怕不是、新来妆束。\n彩扇红牙今都在，恨无人、解听开元曲。\n空掩袖，倚寒竹。"},
{"title": "贺新郎·篆缕消金鼎", "author": "李玉", "dynasty": "宋代", "content": "篆缕消金鼎，醉沉沉、庭阴转午，画堂人静。\n芳草王孙知何处？惟有杨花糁径。\n渐玉枕、腾腾春醒，帘外残红春已透，镇无聊、殢酒厌厌病。\n云鬓乱，未忺整。\n江南旧事休重省，遍天涯寻消问息，断鸿难倩。\n月满西楼凭阑久，依旧归期未定。\n又只恐瓶沉金井，嘶骑不来银烛暗，枉教人立尽梧桐影。\n谁伴我，对鸾镜。"},
{"title": "风流子·木叶亭皋下", "author": "张耒", "dynasty": "宋代", "content": "木叶亭皋下，重阳近，又是捣衣秋。\n奈愁入庾肠，老侵潘鬓，谩簪黄菊，花也应羞。\n楚天晚，白苹烟尽处，红蓼水边头。\n芳草有情，夕阳无语，雁横南浦，人倚西楼。\n玉容知安否？香笺共锦字，两处悠悠。\n空恨碧云离合，青鸟沉浮。\n向风前懊恼，芳心一点，寸眉两叶，禁甚闲愁？情到不堪言处，分付东流。"},
{"title": "望远行·绣帏睡起", "author": "柳永", "dynasty": "宋代", "content": "绣帏睡起。\n残妆浅，无绪匀红补翠。\n藻井凝尘，金梯铺藓。\n寂寞凤楼十二。\n风絮纷纷，烟芜苒苒，永日画阑，沈吟独倚。\n望远行，南陌春残悄归骑。\n凝睇。\n消遣离愁无计。\n但暗掷、金钗买醉。\n对好景、空饮香醪，争奈转添珠泪。\n待伊游冶归来，故故解放翠羽，轻裙重系。\n见纤腰，图信人憔悴。"},
{"title": "江行寄远", "author": "李白", "dynasty": "唐代", "content": "刳木出吴楚，危槎百余尺。\n疾风吹片帆，日暮千里隔。\n别时酒犹在，已为异乡客。\n思君不可得，愁见江水碧。"},
{"title": "在北题壁", "author": "赵佶", "dynasty": "宋代", "content": "彻夜西风撼破扉，萧条孤馆一灯微。\n家山回首三千里，目断天南无雁飞。"},
{"title": "更漏子·相见稀", "author": "温庭筠", "dynasty": "唐代", "content": "相见稀，相忆久，眉浅澹烟如柳。\n垂翠幕，结同心，待郎熏绣衾。\n城上月，白如雪，蝉鬓美人愁绝。\n宫树暗，鹊桥横，玉签初报明。"},
{"title": "自君之出矣", "author": "刘裕", "dynasty": "南北朝", "content": "自君之出矣，金翠闇无精。\n思君如日月，回还昼夜生。"},
{"title": "寄夫", "author": "陈玉兰", "dynasty": "唐代", "content": "夫戍边关妾在吴，西风吹妾妾忧夫。\n一行书信千行泪，寒到君边衣到无。"},
{"title": "菩萨蛮·风帘燕舞莺啼柳", "author": "牛峤", "dynasty": "唐代", "content": "风帘燕舞莺啼柳，妆台约鬓低纤手。\n钗重髻盘珊，一枝红牡丹。\n门前行乐客，白马嘶春色。\n故故坠金鞭，回头应眼穿。"},
{"title": "白云谣", "author": "佚名", "dynasty": "先秦", "content": "白云在天，丘陵自出。\n道里悠远，山川间之。\n将子无死，尚复能来。"},
{"title": "夜夜曲", "author": "欧阳修", "dynasty": "宋代", "content": "浮云吐明月，流影玉阶阴。\n千里虽共照，安知夜夜心？"},
{"title": "江南曲", "author": "柳恽", "dynasty": "南北朝", "content": "汀洲采白蘋，日落江南春。\n洞庭有归客，潇湘逢故人。\n故人何不返，春花复应晚。\n不道新知乐，只言行路远。"},
{"title": "菩萨蛮·山城夜半催金柝", "author": "顾贞观", "dynasty": "清代", "content": "山城夜半催金柝，酒醒孤馆灯花落。\n窗白一声鸡，枕函闻马嘶。\n门前乌桕树，霜月迷行处。\n遥忆独眠人，早寒惊梦频。"},
{"title": "华下", "author": "司空图", "dynasty": "唐代", "content": "故国春归未有涯，小栏高槛别人家。\n五更惆怅回孤枕，犹自残灯照落花。"},
{"title": "采莲曲", "author": "王勃", "dynasty": "唐代", "content": "采莲归，绿水芙蓉衣。\n秋风起浪凫雁飞。\n桂棹兰桡下长浦，罗裙玉腕轻摇橹。\n叶屿花潭极望平，江讴越吹相思苦。\n相思苦，佳期不可驻。\n塞外征夫犹未还，江南采莲今已暮。\n今已暮，采莲花。\n渠今那必尽娼家。\n官道城南把桑叶，何如江上采莲花。\n莲花复莲花，花叶何稠叠。\n叶翠本羞眉，花红强如颊。\n佳人不在兹，怅望别离时。\n牵花怜共蒂，折藕爱连丝。\n故情无处所，新物从华滋。\n不惜西津交佩解，还羞北海雁书迟。\n采莲歌有节，采莲夜未歇。\n正逢浩荡江上风，又值徘徊江上月。\n徘徊莲浦夜相逢，吴姬越女何丰茸！共问寒江千里外，征客关山路几重？"},
{"title": "石壁精舍还湖中作", "author": "谢灵运", "dynasty": "南北朝", "content": "昏旦变气候，山水含清晖。\n清晖能娱人，游子憺忘归。\n出谷日尚早，入舟阳已微。\n林壑敛暝色，云霞收夕霏。\n芰荷迭映蔚，蒲稗相因依。\n披拂趋南径，愉悦偃东扉。\n虑澹物自轻，意惬理无违。\n寄言摄生客，试用此道推。"},
{"title": "江南旅情", "author": "祖咏", "dynasty": "唐代", "content": "楚山不可极，归路但萧条。\n海色晴看雨，江声夜听潮。\n剑留南斗近，书寄北风遥。\n为报空潭橘，无媒寄洛桥。"},
{"title": "沧浪歌", "author": "佚名", "dynasty": "先秦", "content": "沧浪之水清兮，可以濯我缨；沧浪之水浊兮，可以濯我足。"},
{"title": "南乡子·璧月小红楼", "author": "孙惟信", "dynasty": "宋代", "content": "璧月小红楼。\n听得吹箫忆旧游。\n霜冷阑干天似水，扬州。\n薄幸声名总是愁。\n尘暗鹔鹴裘。\n针线曾劳玉指柔。\n一梦觉来三十载，休休。\n空为梅花白了头。"},
{"title": "菩萨蛮·梨花满院飘香雪", "author": "毛熙震", "dynasty": "五代", "content": "梨花满院飘香雪，高楼夜静风筝咽。\n斜月照帘帷，忆君和梦稀。\n小窗灯影背，燕语惊愁态。\n屏掩断香飞，行云山外归。"},
{"title": "杨布打狗", "author": "列御寇", "dynasty": "先秦", "content": "杨朱之弟曰布，衣素衣而出。\n天雨，解素衣，衣缁衣而返。\n其狗不知，迎而吠之。\n杨布怒，将扑之。\n杨朱曰：“子无扑矣，子亦犹是也。\n向者使汝狗白而往黑而来，岂能无怪哉？”"},
{"title": "读书有所见作", "author": "萧抡谓", "dynasty": "清代", "content": "人心如良苗，得养乃滋长；苗以泉水灌，心以理义养。\n一日不读书，胸臆无佳想。\n一月不读书，耳目失精爽。"},
{"title": "浣溪沙·已惯天涯莫浪愁", "author": "纳兰性德", "dynasty": "清代", "content": "已惯天涯莫浪愁，寒云衰草渐成秋。\n漫因睡起又登楼。\n伴我萧萧惟代马，笑人寂寂有牵牛，劳人只合一生休。"},
{"title": "颂古五十五首·其一", "author": "释绍昙", "dynasty": "宋代", "content": "春有百花秋有月，夏有凉风冬有雪。\n莫将闲事挂心头，便是人间好时节。"},
{"title": "文章", "author": "陆游", "dynasty": "宋代", "content": "文章本天成，妙手偶得之。\n粹然无疵瑕，岂复须人为？君看古彝器，巧拙两无施。\n汉最近先秦，固已殊淳漓。\n胡部何为者，豪竹杂哀丝。\n后夔不复作，千载谁与期？"},
{"title": "贺明朝·忆昔花间相见后", "author": "欧阳炯", "dynasty": "五代", "content": "忆昔花间相见后，只凭纤手，暗抛红豆。\n人前不解，巧传心事，别来依旧，辜负春昼。\n碧罗衣上蹙金绣，睹对对鸳鸯，空裛泪痕透。\n想韶颜非久，终是为伊，只恁偷瘦。"},
{"title": "放言五首·其五", "author": "白居易", "dynasty": "唐代", "content": "泰山不要欺毫末，颜子无心羡老彭。\n松树千年终是朽，槿花一日自为荣。\n何须恋世常忧死，亦莫嫌身漫厌生。\n生去死来都是幻，幻人哀乐系何情。"},
{"title": "题长安壁主人", "author": "张谓", "dynasty": "唐代", "content": "世人结交须黄金，黄金不多交不深。\n纵令然诺暂相许，终是悠悠行路心。"},
{"title": "小重山·绿树莺啼春正浓", "author": "何大圭", "dynasty": "宋代", "content": "绿树莺啼春正浓，钗头青杏小，绿成丛。\n玉船风动酒鳞红。\n歌声咽，相见几时重？车马去匆匆，路随芳草远，恨无穷。\n相思只在梦魂中。\n今宵月，偏照小楼东。"},
{"title": "绝句·书当快意读易尽", "author": "陈师道", "dynasty": "宋代", "content": "书当快意读易尽，客有可人期不来。\n世事相违每如此，好怀百岁几回开？"},
{"title": "水调歌头·送郑厚卿赴衡州", "author": "辛弃疾", "dynasty": "宋代", "content": "寒食不小住，千骑拥春衫。\n衡阳石鼓城下，记我旧停骖。\n襟以潇湘桂岭，带以洞庭青草，紫盖屹西南。\n文字起《骚》《雅》，刀剑化耕蚕。\n看使君，於此事，定不凡。\n奋髯抵几堂上，尊俎自高谈。\n莫信君门万里，但使民歌《五袴》，归诏凤凰衔。\n君去我谁饮，明月影成三。"},
{"title": "送贾讷倅眉", "author": "苏轼", "dynasty": "宋代", "content": "老翁山下玉渊回，手植青松三万栽。\n父老得书知我在，小轩临水为君开。\n试看一一龙蛇活，更听萧萧风雨哀。\n便与甘棠同不剪，苍髯白甲待归来。"},
{"title": "晓窗", "author": "魏源", "dynasty": "清代", "content": "少闻鸡声眠，老听鸡声起。\n千古万代人，消磨数声里。"},
{"title": "公安送韦二少府匡赞", "author": "杜甫", "dynasty": "唐代", "content": "逍遥公后世多贤，送尔维舟惜此筵。\n念我能书数字至，将诗不必万人传！时危兵革黄尘里，日短江湖白发前。\n古往今来皆涕泪，断肠分手各风烟。"},
{"title": "逍遥游", "author": "庄周", "dynasty": "先秦", "content": "北冥有鱼，其名为鲲。\n鲲之大，不知其几千里也；化而为鸟，其名为鹏。\n鹏之背，不知其几千里也；怒而飞，其翼若垂天之云。\n是鸟也，海运则将徙于南冥。\n南冥者，天池也。\n《齐谐》者，志怪者也。\n《谐》之言曰：“鹏之徙于南冥也，水击三千里，抟扶摇而上者九万里，去以六月息者也。\n”野马也，尘埃也，生物之以息相吹也。\n天之苍苍，其正色邪？其远而无所至极邪？其视下也，亦若是则已矣。\n且夫水之积也不厚，则其负大舟也无力。\n覆杯水于坳堂之上，则芥为之舟；置杯焉则胶，水浅而舟大也。\n风之积也不厚，则其负大翼也无力。\n故九万里，则风斯在下矣，而后乃今培风；背负青天，而莫之夭阏者，而后乃今将图南。\n蜩与学鸠笑之曰：“我决起而飞，抢榆枋而止，时则不至，而控于地而已矣，奚以之九万里而南为？”适莽苍者，三餐而反，腹犹果然；适百里者，宿舂粮；适千里者，三月聚粮。\n之二虫又何知！小知不及大知，小年不及大年。\n奚以知其然也？朝菌不知晦朔，蟪蛄不知春秋，此小年也。\n楚之南有冥灵者，以五百岁为春，五百岁为秋；上古有大椿者，以八千岁为春，八千岁为秋。\n此大年也。\n而彭祖乃今以久特闻，众人匹之，不亦悲乎？　　汤之问棘也是已：“穷发之北，有冥海者，天池也。\n有鱼焉，其广数千里，未有知其修者，其名为鲲。\n有鸟焉，其名为鹏，背若泰山，翼若垂天之云；抟扶摇羊角而上者九万里，绝云气，负青天，然后图南，且适南冥也。\n斥鷃笑之曰：‘彼且奚适也？我腾跃而上，不过数仞而下，翱翔蓬蒿之间，此亦飞之至也。\n而彼且奚适也？’”此小大之辩也。\n　　故夫知效一官、行比一乡、德合一君、而征一国者，其自视也，亦若此矣。\n而宋荣子犹然笑之。\n且举世誉之而不加劝，举世非之而不加沮，定乎内外之分，辩乎荣辱之境，斯已矣。\n彼其于世，未数数然也。\n虽然，犹有未树也。\n夫列子御风而行，泠然善也，旬有五日而后反。\n彼于致福者，未数数然也。\n此虽免乎行，犹有所待者也。\n若夫乘天地之正，而御六气之辩，以游无穷者，彼且恶乎待哉？故曰：至人无己，神人无功，圣人无名。\n　　尧让天下于许由，曰：“日月出矣，而爝火不息；其于光也，不亦难乎？时雨降矣，而犹浸灌；其于泽也，不亦劳乎？夫子立而天下治，而我犹尸之；吾自视缺然，请致天下。\n”许由曰：“子治天下，天下既已治也；而我犹代子，吾将为名乎？名者，实之宾也；吾将为宾乎？鹪鹩巢于深林，不过一枝；偃鼠饮河，不过满腹。\n归休乎君，予无所用天下为！庖人虽不治庖，尸祝不越樽俎而代之矣！”　　肩吾问于连叔曰：“吾闻言于接舆，大而无当，往而不反。\n吾惊怖其言。\n犹河汉而无极也；大有径庭，不近人情焉。\n”连叔曰：“其言谓何哉？”曰：“藐姑射之山，有神人居焉。\n肌肤若冰雪，淖约若处子，不食五谷，吸风饮露，乘云气，御飞龙，而游乎四海之外；其神凝，使物不疵疠而年谷熟。\n吾以是狂而不信也。\n”连叔曰：“然。\n瞽者无以与乎文章之观，聋者无以与乎钟鼓之声。\n岂唯形骸有聋盲哉？夫知亦有之！是其言也犹时女也。\n之人也，之德也，将旁礴万物以为一，世蕲乎乱，孰弊弊焉以天下为事！之人也，物莫之伤：大浸稽天而不溺，大旱金石流，土山焦而不热。\n是其尘垢秕糠将犹陶铸尧舜者也，孰肯以物为事？”宋人资章甫而适诸越，越人断发文身，无所用之。\n尧治天下之民，平海内之政，往见四子藐姑射之山，汾水之阳，窅然丧其天下焉。\n　　惠子谓庄子曰：“魏王贻我大瓠之种，我树之成，而实五石。\n以盛水浆，其坚不能自举也。\n剖之以为瓠，则瓠落无所容。\n非不呺然大也，吾为其无用而掊之。\n”庄子曰：“夫子固拙于用大矣。\n宋人有善为不龟手之药者，世世以洴澼絖为事。\n客闻之，请买其方百金。\n聚族而谋曰：‘我世世为洴澼絖，不过数金，今一朝而鬻技百金，请与之。\n’客得之，以说吴王。\n越有难，吴王使之将，冬，与越人水战，大败越人。\n裂地而封之。\n能不龟手一也，或以封，或不免于洴澼絖，则所用之异也。\n今子有五石之瓠，何不虑以为大樽，而浮于江湖，而忧其瓠落无所容？则夫子犹有蓬之心也夫！”　　惠子谓庄子曰：“吾有大树，人谓之樗。\n其大本拥肿而不中绳墨，其小枝卷曲而不中规矩，立之涂，匠人不顾。\n今子之言大而无用，众所同去也。\n”庄子曰：“子独不见狸狌乎？卑身而伏，以候敖者；东西跳梁，不辟高下；中于机辟，死于罔罟。\n今夫斄牛，其大若垂天之云。\n此能为大矣，而不能执鼠。\n今子有大树，患其无用，何不树之于无何有之乡，广莫之野，彷徨乎无为其侧，逍遥乎寝卧其下。\n不夭斤斧，物无害者，无所可用，安所困苦哉！”"},
{"title": "水调歌头·送王子初之太原", "author": "王恽", "dynasty": "元代", "content": "将军报书切，高卧起螭蟠。\n悲欢离合常事，知己古为难。\n忆昔草庐人去，郁郁风云英气，千载到君还。\n歌吹展江底，长铗不须弹。\n路漫漫，天渺渺，与翩翩。\n西风鸿鹄，一举横绝碧云端。\n自笑鹡鸰孤影，落日野烟原上，沙晚不胜寒。\n后夜一相意，明月满江干。"},
{"title": "和陆明府赠将军重出塞", "author": "陈子昂", "dynasty": "唐代", "content": "忽闻天上将，关塞重横行。\n始返楼兰国，还向朔方城。\n黄金装战马，白羽集神兵。\n星月开天阵，山川列地营。\n晚风吹画角，春色耀飞旌。\n宁知班定远，犹是一书生。"},
{"title": "送天台僧", "author": "贾岛", "dynasty": "唐代", "content": "远梦归华顶，扁舟背岳阳。\n寒蔬修净食，夜浪动禅床。\n雁过孤峰晓，猿啼一树霜。\n身心无别念，馀习在诗章。"},
{"title": "送裴二虬作尉永嘉", "author": "杜甫", "dynasty": "唐代", "content": "孤屿亭何处，天涯水气中。\n故人官就此，绝境与谁同。\n隐吏逢梅福，看山忆谢公。\n扁舟吾已僦，把钓待秋风。"},
{"title": "东平别前卫县李寀少府 / 送前卫县李宷少府", "author": "高适", "dynasty": "唐代", "content": "黄鸟翩翩杨柳垂，春风送客使人悲。\n怨别自惊千里外，论交却忆十年时。\n云开汶水孤帆远，路绕梁山匹马迟。\n此地从来可乘兴，留君不住益凄其。"},
{"title": "木兰花慢·送翁五峰游江陵", "author": "吴文英", "dynasty": "宋代", "content": "送秋云万里，算舒卷、总何心。\n叹路转羊肠，人营燕垒，霜满蓬簪。\n愁侵。\n庾尘满袖，便封侯、那羡汉淮阴。\n一醉莼丝脍玉，忍教菊老松深。\n离音。\n又听西风，金井树、动秋吟。\n向暮江目断，鸿飞渺渺，天色沈沈。\n沾襟。\n四弦夜语，问杨琼、往事到寒砧。\n争似湖山岁晚，静梅香底同斟。"},
{"title": "湘口送友人 / 湖口送友人", "author": "李频", "dynasty": "唐代", "content": "中流欲暮见湘烟，苇岸无穷接楚田。\n去雁远冲云梦雪，离人独上洞庭船。\n风波尽日依山转，星汉通霄向水连。\n零落梅花过残腊，故园归醉及新年。"},
{"title": "送王郎", "author": "黄庭坚", "dynasty": "宋代", "content": "酌君以蒲城桑落之酒，泛君以湘累秋菊之英。\n赠君以黟川点漆之墨，送君以阳关堕泪之声。\n酒浇胸次之磊块，菊制短世之颓龄。\n墨以传万古文章之印，歌以写一家兄弟之情。\n江山千里俱头白，骨肉十年终眼青。\n连床夜语鸡戒晓，书囊无底谈未了。\n有功翰墨乃如此，何恨远别音书少。\n炒沙作縻终不饱，缕冰文章费工巧。\n要须心地收汗马，孔孟行世目杲杲。\n有弟有弟力持家，妇能养姑供珍鲑。\n儿大诗书女丝麻，公但读书煮春茶。"},
{"title": "送著作佐郎崔融等从梁王东征", "author": "陈子昂", "dynasty": "唐代", "content": "金天方肃杀，白露始专征。\n王师非乐战，之子慎佳兵。\n海气侵南部，边风扫北平。\n莫卖卢龙塞，归邀麟阁名。"},
{"title": "相思令·苹满溪", "author": "张先", "dynasty": "宋代", "content": "苹满溪，柳绕堤。\n相送行人溪水西，回时陇月低。\n烟霏霏，风凄凄。\n重倚朱门听马嘶，寒鸥相对飞。"},
{"title": "短歌行赠王郎司直", "author": "杜甫", "dynasty": "唐代", "content": "王郎酒酣拔剑斫地歌莫哀！我能拔尔抑塞磊落之奇才。\n豫章翻风白日动，鲸鱼跋浪沧溟开。\n且脱佩剑休徘徊。\n西得诸侯棹锦水，欲向何门趿珠履？仲宣楼头春色深，青眼高歌望吾子，眼中之人吾老矣！"},
{"title": "送刘昱", "author": "李颀", "dynasty": "唐代", "content": "八月寒苇花，秋江浪头白。\n北风吹五两，谁是浔阳客。\n鸬鹚山头微雨晴，扬州郭里暮潮生。\n行人夜宿金陵渚，试听沙边有雁声。"},
{"title": "送沈记室夜别", "author": "范云", "dynasty": "南北朝", "content": "桂水澄夜氛，楚山清晓云。\n秋风两乡怨，秋月千里分。\n寒枝宁共采，霜猿行独闻。\n扪萝正意我，折桂方思君。"},
{"title": "秦筝歌送外甥萧正归京", "author": "岑参", "dynasty": "唐代", "content": "汝不闻秦筝声最苦，五色缠弦十三柱。\n怨调慢声如欲语，一曲未终日移午。\n红亭水木不知暑，忽弹黄钟和白纻。\n清风飒来云不去，闻之酒醒泪如雨。\n汝归秦兮弹秦声，秦声悲兮聊送汝。"},
{"title": "水龙吟·送万信州", "author": "吴文英", "dynasty": "宋代", "content": "几番时事重论，座中共惜斜阳下。\n今朝翦柳，东风送客，功名近也。\n约住飞花，暂听留燕，更攀情语。\n问千牙过阙，一封入奏，忠孝事、都应写。\n闻道兰台清暇。\n载鸱夷、烟江一舸。\n贞元旧曲，如今谁听，惟公和寡。\n儿骑空迎，舜瞳回盼，玉阶前借。\n便急回暖律，天边海上，正春寒夜。"},
{"title": "晓行巴峡", "author": "王维", "dynasty": "唐代", "content": "际晓投巴峡，馀春忆帝京。\n晴江一女浣，朝日众鸡鸣。\n水国舟中市，山桥树杪行。\n登高万井出，眺迥二流明。\n人作殊方语，莺为故国声。\n赖多山水趣，稍解别离情。"},
{"title": "别州民", "author": "白居易", "dynasty": "唐代", "content": "耆老遮归路，壶浆满别筵。\n甘棠无一树，那得泪潸然。\n税重多贫户，农饥足旱田。\n唯留一湖水，与汝救凶年。"},
{"title": "鹦鹉洲送王九之江左", "author": "孟浩然", "dynasty": "唐代", "content": "昔登江上黄鹤楼，遥爱江中鹦鹉洲。\n洲势逶迤绕碧流，鸳鸯鸂鶒满滩头。\n滩头日落沙碛长，金沙熠熠动飙光。\n舟人牵锦缆，浣女结罗裳。\n月明全见芦花白，风起遥闻杜若香。\n君行采采莫相忘。"},
{"title": "李少卿与苏武诗三首", "author": "佚名", "dynasty": "两汉", "content": "良时不再至，离别在须臾。\n屏营衢路侧，执手野踟蹰。\n仰视浮云驰，奄忽互相逾。\n风波一失所，各在天一隅。\n长当从此别，且复立斯须。\n欲因晨风发，送子以贱躯。\n嘉会难再遇，三载为千秋。\n临河濯长缨，念子怅悠悠。\n远望悲风至，对酒不能酬。\n行人怀往路，何以慰我愁。\n独有盈觞酒，与子结绸缪。\n携手上河梁，游子暮何之。\n徘徊蹊路侧，悢悢不能辞。\n行人难久留，各言长相思。\n安知非日月，弦望自有时。\n努力崇明德，皓首以为期。"},
{"title": "旅寓安南", "author": "杜审言", "dynasty": "唐代", "content": "交趾殊风候，寒迟暖复催。\n仲冬山果熟，正月野花开。\n积雨生昏雾，轻霜下震雷。\n故乡逾万里，客思倍从来。"},
{"title": "诸门人送至龙里道中二首", "author": "王守仁", "dynasty": "明代", "content": "蹊路高低入乱山，诸贤相送愧间关。\n溪云压帽兼愁重，风雪吹衣着鬓斑。\n花烛夜堂还共语，桂枝秋殿听跻攀。\n相思不作勤书礼，别后吾言在订顽。\n雪满山城入暮关，归心别意两茫然。\n及门真愧从陈日，微服还思过宋年。\n樽酒无因同岁晚，缄书有雁寄春前。\n莫辞秉烛通霄坐，明日相思隔陇烟。"},
{"title": "水龙吟·夜深客子移舟处", "author": "姜夔", "dynasty": "宋代", "content": "夜深客子移舟处，两两沙禽惊起。\n红衣入桨，青灯摇浪，微凉意思。\n把酒临风，不思归去，有如此水。\n况茂陵游倦，长干望久，芳心事、箫声里。\n屈指归期尚未。\n鹊南飞、有人应喜。\n画阑桂子，留香小待，提携影底。\n我已情多，十年幽梦，略曾如此。\n甚谢郎、也恨飘零，解道月明千里。"},
{"title": "剑客", "author": "齐己", "dynasty": "唐代", "content": "拔剑绕残樽，歌终便出门。\n西风满天雪，何处报人恩。\n勇死寻常事，轻雠不足论。\n翻嫌易水上，细碎动离魂。"},
{"title": "离觞不醉至驿却寄相送诸公", "author": "柳宗元", "dynasty": "唐代", "content": "无限居人送独醒，可怜寂寞到长亭。\n荆州不遇高阳侣，一夜春寒满下厅。"},
{"title": "秋日酬王昭仪", "author": "汪元量", "dynasty": "宋代", "content": "愁到浓时酒自斟，挑灯看剑泪痕深。\n黄金台愧少知己，碧玉调将空好音。\n万叶秋风孤馆梦，一灯夜雨故乡心。\n庭前昨夜梧桐雨，劲气萧萧入短襟。"},
{"title": "观博平王志安少府山水粉图", "author": "李白", "dynasty": "唐代", "content": "粉壁为空天，丹青状江海。\n游云不知归，日见白鸥在。\n博平真人王志安，沈吟至此愿挂冠。\n松溪石磴带秋色，愁客思归坐晓寒。"},
{"title": "南乡子·烟漠漠", "author": "李珣", "dynasty": "五代", "content": "烟漠漠，雨凄凄，岸花零落鹧鸪啼。\n远客扁舟临野渡，思乡处，潮退水平春色暮。"},
{"title": "寒夜思友三首·其三", "author": "王勃", "dynasty": "唐代", "content": "朝朝翠山下，夜夜苍江曲。\n复此遥相思，清尊湛芳绿。"},
{"title": "秋浦寄内", "author": "李白", "dynasty": "唐代", "content": "我今寻阳去，辞家千里馀。\n结荷倦水宿，却寄大雷书。\n虽不同辛苦，怆离各自居。\n我自入秋浦，三年北信疏。\n红颜愁落尽，白发不能除。\n有客自梁苑，手携五色鱼。\n开鱼得锦字，归问我何如。\n江山虽道阻，意合不为殊。"},
{"title": "遥同杜员外审言过岭", "author": "沈佺期", "dynasty": "唐代", "content": "天长地阔岭头分，去国离家见白云。\n洛浦风光何所似，崇山瘴疠不堪闻。\n南浮涨海人何处，北望衡阳雁几群。\n两地江山万余里，何时重谒圣明君。"},
{"title": "种桃杏", "author": "白居易", "dynasty": "唐代", "content": "无论海角与天涯，大抵心安即是家。\n路远谁能念乡曲，年深兼欲忘京华。\n忠州且作三年计，种杏栽桃拟待花。"},
{"title": "红绣鞋·晚秋", "author": "李致远", "dynasty": "元代", "content": "梦断陈王罗袜，情伤学士琵琶。\n又见西风换年华。\n数杯添泪酒，几点送秋花。\n行人天一涯。"},
{"title": "庾楼晓望", "author": "白居易", "dynasty": "唐代", "content": "独凭朱槛立凌晨，山色初明水色新。\n竹雾晓笼衔岭月，频风暖送过江春。\n子城阴处犹残雪，衙鼓声前未有尘。\n三百年来庾楼上，曾经多少望乡人。"},
{"title": "馀干旅舍", "author": "刘长卿", "dynasty": "唐代", "content": "摇落暮天迥，青枫霜叶稀。\n孤城向水闭，独鸟背人飞。\n渡口月初上，邻家渔未归。\n乡心正欲绝，何处捣寒衣。"},
{"title": "梦扬州·晚云收", "author": "秦观", "dynasty": "宋代", "content": "晚云收。\n正柳塘、烟雨初休。\n燕子未归，恻恻清寒如秋。\n小栏外，东风软，透绣帷、花蜜香稠。\n江南远，人何处，鹧鸪啼破春愁。\n长记曾陪燕游。\n酬妙舞清歌，丽锦缠头。\n殢酒为花，十载因谁淹留。\n醉鞭拂面归来晚，望翠楼，帘卷金钩。\n佳会阻，离情正乱，频梦扬州。"},
{"title": "行舟", "author": "李益", "dynasty": "唐代", "content": "柳花飞入正行舟，卧引菱花信碧流。\n闻道风光满扬子，天晴共上望乡楼。"},
{"title": "步出城东门", "author": "佚名", "dynasty": "两汉", "content": "步出城东门，遥望江南路。\n前日风雪中，故人从此去。\n我欲渡河水，河水深无梁。\n愿为双黄鹄，高飞还故乡。"},
{"title": "菩萨蛮·榛荆满眼山城路", "author": "纳兰性德", "dynasty": "清代", "content": "榛荆满眼山城路，征鸿不为愁人住。\n何处是长安，湿云吹雨寒。\n丝丝心欲碎，应是悲秋泪。\n泪向客中多，归时又奈何。"},
{"title": "春日醉起言志", "author": "李白", "dynasty": "唐代", "content": "处世若大梦，胡为劳其生？所以终日醉，颓然卧前楹。\n觉来眄庭前，一鸟花间鸣。\n借问此何时？春风语流莺。\n感之欲叹息，对酒还自倾。\n浩歌待明月，曲尽已忘情。"},
{"title": "答客诮", "author": "鲁迅", "dynasty": "近现代", "content": "无情未必真豪杰，怜子如何不丈夫？知否兴风狂啸者，回眸时看小於菟。"},
{"title": "木兰花·立春日作", "author": "陆游", "dynasty": "宋代", "content": "三年流落巴山道，破尽青衫尘满帽。\n身如西瀼渡头云，愁抵瞿塘关上草。\n春盘春酒年年好，试戴银旛判醉倒。\n今朝一岁大家添，不是人间偏我老。"},
{"title": "紫薇花", "author": "白居易", "dynasty": "唐代", "content": "丝纶阁下文书静，钟鼓楼中刻漏长。\n独坐黄昏谁是伴，紫薇花对紫微郎。"},
{"title": "转调满庭芳·芳草池塘", "author": "李清照", "dynasty": "宋代", "content": "芳草池塘，绿阴庭院，晚晴寒透窗纱。\n玉钩金锁，管是客来唦。\n寂寞尊前席上，唯愁海角天涯。\n能留否？酴釄落尽，犹赖有梨花。\n当年曾胜赏，生香熏袖，活火分茶。\n极目犹龙骄马，流水轻车。\n不怕风狂雨骤，恰才称，煮酒笺花。\n如今也，不成怀抱，得似旧时那？"},
{"title": "诉衷情·芙蓉金菊斗馨香", "author": "晏殊", "dynasty": "宋代", "content": "芙蓉金菊斗馨香。\n天气欲重阳。\n远村秋色如画，红树间疏黄。\n流水淡，碧天长。\n路茫茫。\n凭高目断。\n鸿雁来时，无限思量。"},
{"title": "题玉泉溪", "author": "湘驿女子", "dynasty": "唐代", "content": "红叶醉秋色，碧溪弹夜弦。\n佳期不可再，风雨杳如年。"},
{"title": "菩萨蛮·绿芜墙绕青苔院", "author": "陈克", "dynasty": "宋代", "content": "绿芜墙绕青苔院，中庭日淡芭蕉卷。\n蝴蝶上阶飞，烘帘自在垂。\n玉钩双语燕，宝甃杨花转。\n几处簸钱声，绿窗春睡轻。"},
{"title": "长门赋·并序", "author": "司马相如", "dynasty": "两汉", "content": "孝武皇帝陈皇后，时得幸，颇妒。\n别在长门宫，愁闷悲思。\n闻蜀郡成都司马相如天下工为文，奉黄金百斤，为相如、文君取酒，因于解悲愁之辞。\n而相如为文以悟主上，陈皇后复得亲幸。\n其辞曰：　　夫何一佳人兮，步逍遥以自虞。\n魂逾佚而不反兮，形枯槁而独居。\n言我朝往而暮来兮，饮食乐而忘人。\n心慊移而不省故兮，交得意而相亲。\n　　伊予志之慢愚兮，怀贞悫之懽心。\n愿赐问而自进兮，得尚君之玉音。\n奉虚言而望诚兮，期城南之离宫。\n修薄具而自设兮，君曾不肯乎幸临。\n廓独潜而专精兮，天漂漂而疾风。\n登兰台而遥望兮，神怳怳而外淫。\n浮云郁而四塞兮，天窈窈而昼阴。\n雷殷殷而响起兮，声象君之车音。\n飘风回而起闺兮，举帷幄之襜襜。\n桂树交而相纷兮，芳酷烈之訚訚。\n孔雀集而相存兮，玄猨啸而长吟。\n翡翠胁翼而来萃兮，鸾凤翔而北南。\n　　心凭噫而不舒兮，邪气壮而攻中。\n下兰台而周览兮，步从容于深宫。\n正殿块以造天兮，郁并起而穹崇。\n间徙倚于东厢兮，观夫靡靡而无穷。\n挤玉户以撼金铺兮，声噌吰而似钟音。\n　　刻木兰以为榱兮，饰文杏以为梁。\n罗丰茸之游树兮，离楼梧而相撑。\n施瑰木之欂栌兮，委参差以槺梁。\n时仿佛以物类兮，象积石之将将。\n五色炫以相曜兮，烂耀耀而成光。\n致错石之瓴甓兮，象瑇瑁之文章。\n张罗绮之幔帷兮，垂楚组之连纲。\n　　抚柱楣以从容兮，览曲台之央央。\n白鹤噭以哀号兮，孤雌跱于枯杨。\n日黄昏而望绝兮，怅独托于空堂。\n悬明月以自照兮，徂清夜于洞房。\n援雅琴以变调兮，奏愁思之不可长。\n案流徵以却转兮，声幼妙而复扬。\n贯历览其中操兮，意慷慨而自卬。\n左右悲而垂泪兮，涕流离而从横。\n舒息悒而增欷兮，蹝履起而彷徨。\n揄长袂以自翳兮，数昔日之諐殃。\n无面目之可显兮，遂颓思而就床。\n抟芬若以为枕兮，席荃兰而茝香。\n　　忽寝寐而梦想兮，魄若君之在旁。\n惕寤觉而无见兮，魂迋迋若有亡。\n众鸡鸣而愁予兮，起视月之精光。\n观众星之行列兮，毕昴出于东方。\n望中庭之蔼蔼兮，若季秋之降霜。\n夜曼曼其若岁兮，怀郁郁其不可再更。\n澹偃蹇而待曙兮，荒亭亭而复明。\n妾人窃自悲兮，究年岁而不敢忘。"},
{"title": "山泉煎茶有怀", "author": "白居易", "dynasty": "唐代", "content": "坐酌泠泠水，看煎瑟瑟尘。\n无由持一碗，寄与爱茶人。"},
{"title": "浣溪沙·百亩中庭半是苔", "author": "王安石", "dynasty": "宋代", "content": "百亩中庭半是苔。\n门前白道水萦回。\n爱闲能有几人来。\n小院回廊春寂寂，山桃溪杏两三栽。\n为谁零落为谁开。"},
{"title": "更漏子·金雀钗", "author": "温庭筠", "dynasty": "唐代", "content": "金雀钗，红粉面，花里暂时相见。\n知我意，感君怜，此情须问天。\n香作穗，蜡成泪，还似两人心意。\n山枕腻，锦衾寒，觉来更漏残。"},
{"title": "采桑子·润州多景楼与孙巨源相遇", "author": "苏轼", "dynasty": "宋代", "content": "多情多感仍多病，多景楼中。\n尊酒相逢。\n乐事回头一笑空。\n停杯且听琵琶语，细捻轻拢。\n醉脸春融。\n斜照江天一抹红。"},
{"title": "卜算子·风露湿行云", "author": "张元干", "dynasty": "宋代", "content": "风露湿行云，沙水迷归艇。\n卧看明河月满空，斗挂苍山顶。\n万古只青天，多事悲人境。\n起舞闻鸡酒未醒，潮落秋江冷。"},
{"title": "闻李端公垂钓回寄赠", "author": "鱼玄机", "dynasty": "唐代", "content": "无限荷香染暑衣，阮郎何处弄船归。\n自惭不及鸳鸯侣，犹得双双近钓矶。"},
{"title": "银河吹笙", "author": "李商隐", "dynasty": "唐代", "content": "怅望银河吹玉笙，楼寒院冷接平明。\n重衾幽梦他年断，别树羁雌昨夜惊。\n月榭故香因雨发，风帘残烛隔霜清。\n不须浪作缑山意，湘瑟秦箫自有情。"},
{"title": "长歌行", "author": "陆游", "dynasty": "宋代", "content": "人生不作安期生，醉入东海骑长鲸；犹当出作李西平，手枭逆贼清旧京。\n金印辉煌未入手，白发种种来无情。\n成都古寺卧秋晚，落日偏傍僧窗明。\n岂其马上破贼手，哦诗长作寒螿鸣？兴来买尽市桥酒，大车磊落堆长瓶；哀丝豪竹助剧饮，如锯野受黄河倾。\n平时一滴不入口，意气顿使千人惊。\n国仇未报壮士老，匣中宝剑夜有声。\n何当凯旋宴将士，三更雪压飞狐城！"},
{"title": "华山畿·君既为侬死", "author": "佚名", "dynasty": "南北朝", "content": "华山畿，华山畿，君既为侬死，独生为谁施？欢若见怜时，棺木为侬开。"},
{"title": "江城子·浣花溪上见卿卿", "author": "张泌", "dynasty": "唐代", "content": "浣花溪上见卿卿，眼波明，黛眉轻。\n绿云高绾，金簇小蜻蜒。\n好是问他来得么？和笑道：莫多情。"},
{"title": "春日登楼怀归", "author": "寇准", "dynasty": "宋代", "content": "高楼聊引望，杳杳一川平。\n远水无人渡，孤舟尽日横。\n荒村生断霭，深树语流莺。\n旧业遥清渭，沉思忽自惊。"},
{"title": "代别情人", "author": "李白", "dynasty": "唐代", "content": "清水本不动，桃花发岸傍。\n桃花弄水色，波荡摇春光。\n我悦子容艳，子倾我文章。\n风吹绿琴去，曲度紫鸳鸯。\n昔作一水鱼，今成两枝鸟。\n哀哀长鸡鸣，夜夜达五晓。\n起折相思树，归赠知寸心。\n覆水不可收，行云难重寻。\n天涯有度鸟，莫绝瑶华音。"},
{"title": "江城子·竹里风生月上门", "author": "和凝", "dynasty": "五代", "content": "竹里风生月上门。\n理秦筝，对云屏。\n轻拨朱弦，恐乱马嘶声。\n含恨含娇独自语：今夜约，太迟生！"},
{"title": "南歌子·万万千千恨", "author": "辛弃疾", "dynasty": "宋代", "content": "万万千千恨，前前后后山。\n傍人道我轿儿宽。\n不道被他遮得、望伊难。\n今夜江头树，船儿系那边。\n知他热后甚时眠。\n万万不成眠后、有谁扇。"},
{"title": "南歌子·玉漏迢迢尽", "author": "秦观", "dynasty": "宋代", "content": "玉漏迢迢尽，银潢淡淡横。\n梦回宿酒未全醒，已被邻鸡催起怕天明。\n臂上妆犹在，襟间泪尚盈。\n水边灯火渐人行，天外一钩残月带三星。"},
{"title": "菩萨蛮·牡丹含露真珠颗", "author": "佚名", "dynasty": "唐代", "content": "牡丹含露真珠颗，美人折向庭前过。\n含笑问檀郎，花强妾貌强？檀郎故相恼，须道花枝好。\n一向发娇嗔，碎挼花打人。"},
{"title": "赋得沙际路送从叔象", "author": "韦应物", "dynasty": "唐代", "content": "独树沙边人迹稀，欲行愁远暮钟时。\n野泉几处侵应尽，不遇山僧知问谁。"},
{"title": "留别于十一兄逖裴十三游塞垣", "author": "李白", "dynasty": "唐代", "content": "太公渭川水，李斯上蔡门。\n钓周猎秦安黎元，小鱼鵕兔何足言？天张云卷有时节，吾徒莫叹羝触藩。\n于公白首大梁野，使人怅望何可论？即知朱亥为壮士，且愿束心秋毫里。\n秦赵虎争血中原，当去抱关救公子。\n裴生览千古，龙鸾炳天章。\n悲吟雨雪动林木，放书辍剑思高堂。\n劝尔一杯酒，拂尔裘上霜。\n尔为我楚舞，吾为尔楚歌。\n且探虎穴向沙漠，鸣鞭走马凌黄河。\n耻作易水别，临歧泪滂沱。"},
{"title": "双燕离", "author": "李白", "dynasty": "唐代", "content": "双燕复双燕，双飞令人羡。\n玉楼珠阁不独栖，金窗绣户长相见。\n柏梁失火去，因入吴王宫。\n吴宫又焚荡，雏尽巢亦空。\n憔悴一身在，孀雌忆故雄。\n双飞难再得，伤我寸心中。"},
{"title": "南乡子·花落未须悲", "author": "晏几道", "dynasty": "宋代", "content": "花落未须悲。\n红蕊明年又满枝。\n惟有花间人别后，无期。\n水阔山长雁字迟。\n今日最相思。\n记得攀条话别离。\n共说春来春去事，多时。\n一点愁心入翠眉。"},
{"title": "风入松·桂", "author": "吴文英", "dynasty": "宋代", "content": "兰舟高荡涨波凉。\n愁被矮桥妨。\n暮烟疏雨西园路，误秋娘、浅约宫黄。\n还泊邮亭唤酒，旧曾送客斜阳。\n蝉声空曳别枝长。\n似曲不成商。\n御罗屏底翻歌扇，忆西湖、临水开窗。\n和醉重寻幽梦，残衾已断熏香。"},
{"title": "卜算子·赠乐婉杭妓", "author": "施酒监", "dynasty": "宋代", "content": "相逢情便深，恨不相逢早。\n识尽千千万万人，终不似、伊家好。\n别你登长道。\n转更添烦恼。\n楼外朱楼独倚阑，满目围芳草。"},
{"title": "漫成三首", "author": "李商隐", "dynasty": "唐代", "content": "不妨何范尽诗家，未解当年重物华。\n远把龙山千里雪，将来拟并洛阳花。\n沈约怜何逊，延年毁谢庄。\n清新俱有得，名誉底相伤。\n雾夕咏芙蕖，何郎得意初。\n此时谁最赏，沈范两尚书。"},
{"title": "河渎神·铜鼓赛神来", "author": "温庭筠", "dynasty": "唐代", "content": "铜鼓赛神来，满庭幡盖裴回。\n水村江浦过风雷，楚山如画烟开。\n离别艣声空萧索，玉容惆怅妆薄。\n青麦燕飞落落，卷帘愁对珠阁。"},
{"title": "清平乐·春宵睡重", "author": "辛弃疾", "dynasty": "宋代", "content": "春宵睡重，梦里还相送。\n枕畔起寻双玉凤，半日才知是梦。\n一从卖翠人还，又无音信经年。\n却把泪来作水，流也流到伊边。"},
{"title": "醉高歌过红绣鞋·乐心儿比目连枝", "author": "贾固", "dynasty": "元代", "content": "乐心儿比目连枝，肯意儿新婚燕尔。\n画船开抛闪的人独自，遥望关西店儿。\n黄河水流不尽心事，中条山隔不断相思。\n当记得夜深沉，人静情，自来时。\n来时节三两句话，去时节一篇诗，记在人心窝儿里直到死。"},
{"title": "江津送刘光禄不及", "author": "阴铿", "dynasty": "南北朝", "content": "依然临江渚，长望倚河津。\n鼓声随听绝，帆势与云邻。\n泊处空余鸟，离亭已散人。\n林寒正下叶，钓晚欲收纶。\n如何相背远，江汉与城闉。"},
{"title": "八拍蛮·云锁嫩黄烟柳细", "author": "阎选", "dynasty": "五代", "content": "云锁嫩黄烟柳细，风吹红蒂雪梅残。\n光景不胜闺阁恨，行行坐坐黛眉攒。"},
{"title": "奉和圣制送尚书燕国公赴朔方", "author": "张九龄", "dynasty": "唐代", "content": "宗臣事有征，庙算在休兵。\n天与三台座，人当万里城。\n朔南方偃革，河右暂扬旌。\n宠锡从仙禁，光华出汉京。\n山川勤远略，原隰轸皇情。\n为奏薰琴唱，仍题宝剑名。\n闻风六郡伏，计日五戎平。\n山甫归应疾，留侯功复成。\n歌钟旋可望，衽席岂难行。\n四牡何时入，吾君忆履声。"},
{"title": "别诗二首·其二", "author": "范云", "dynasty": "南北朝", "content": "孤烟起新丰，候雁出云中。\n草低金城雾，木下玉门风。\n别君河初满，思君月屡空。\n折桂衡山北，摘兰沅水东。\n兰摘心焉寄，桂折意谁通。"},
{"title": "浣溪沙·欲寄愁心朔雁边", "author": "纳兰性德", "dynasty": "清代", "content": "欲寄愁心朔雁边，西风浊酒惨离颜。\n黄花时节碧云天。\n古戍烽烟迷斥堠，夕阳村落解鞍鞯。\n不知征战几人还。"},
{"title": "春别诗四首·其三", "author": "萧子显", "dynasty": "南北朝", "content": "江东大道日华春，垂杨挂柳扫清尘。\n淇水昨送泪沾巾，红妆宿昔已应新。"},
{"title": "送宇文太守赴宣城", "author": "王维", "dynasty": "唐代", "content": "寥落云外山，迢遥舟中赏。\n铙吹发西江，秋空多清响。\n地迥古城芜，月明寒潮广。\n时赛敬亭神，复解罟师网。\n何处寄想思，南风吹五两。"},
{"title": "凤归云·闺怨", "author": "佚名", "dynasty": "唐代", "content": "征夫数载，萍寄他邦。\n去便无消息，累换星霜。\n月下愁听砧杵起，寒雁南行。\n孤眠鸾帐里，枉劳魂梦，夜夜飞扬。\n想君薄行，更不思量。\n谁为传书与？表妾衷肠。\n倚牅无言垂血泪，暗祝三光。\n万般无奈处，一炉香尽，又更添香。"},
{"title": "巫山一段云·春去秋来也", "author": "欧阳炯", "dynasty": "五代", "content": "春去秋来也，愁心似醉醺。\n去时邀约早回轮，及去又何曾。\n歌扇花光黦，衣珠滴泪新。\n恨身翻不作车尘，万里得随君。"},
{"title": "点绛唇·金谷人归", "author": "姜夔", "dynasty": "宋代", "content": "金谷人归，绿杨低扫吹笙道。\n数声啼鸟，也学相思调。\n月落潮生，掇送刘郎老。\n淮南好，甚时重到？陌上生春草。"},
{"title": "误佳期·闺怨", "author": "汪懋麟", "dynasty": "清代", "content": "寒气暗侵帘幕，孤负芳春小约。\n庭梅开遍不归来，直恁心情恶。\n独抱影儿眠，背看灯花落。\n待他重与画眉时，细数郎轻薄。"},
{"title": "凭栏人·春情", "author": "徐再思", "dynasty": "元代", "content": "髻拥春云松玉钗，眉淡秋山羞镜台。\n海棠开未开？粉郎来未来？"},
{"title": "小桃红·春闺怨", "author": "乔吉", "dynasty": "元代", "content": "玉楼风迕杏花衫，娇怯春寒赚。\n酒病十朝九朝嵌。\n瘦岩岩，愁浓难补眉儿淡。\n香消翠减，雨昏烟暗，芳草遍江南。"},
{"title": "宫怨", "author": "李益", "dynasty": "唐代", "content": "露湿晴花春殿香，月明歌吹在昭阳。\n似将海水添宫漏，共滴长门一夜长。"},
{"title": "浣溪沙·二月春花厌落梅", "author": "晏几道", "dynasty": "宋代", "content": "二月春花厌落梅。\n仙源归路碧桃催。\n渭城丝雨劝离杯。\n欢意似云真薄幸，客鞭摇柳正多才，凤楼人待锦书来。"},
{"title": "妾薄命", "author": "李端", "dynasty": "唐代", "content": "忆妾初嫁君，花鬟如绿云。\n回灯入绮帐，转面脱罗裙。\n折步教人学，偷香与客熏。\n容颜南国重，名字北方闻。\n一从失恩意，转觉身憔悴。\n对镜不梳头，倚窗空落泪。\n新人莫恃新，秋至会无春。\n从来闭在长门者，必是宫中第一人。"},
{"title": "醉太平·泥金小简", "author": "刘庭信", "dynasty": "元代", "content": "泥金小简，白玉连环，牵情惹恨两三番。\n好光阴等闲。\n景阑珊绣帘风软杨花散，泪阑干绿窗雨洒梨花绽，锦斓斑香闺春老杏花残。\n奈薄情未还。"},
{"title": "浣溪沙·锦样年华水样流", "author": "纳兰性德", "dynasty": "清代", "content": "锦样年华水样流，鲛珠迸落更难收。\n病余常是怯梳头。\n一径绿云修竹怨，半窗红日落花愁。\n愔愔只是下帘钩。"},
{"title": "浣溪沙·风递残香出绣帘", "author": "孙光宪", "dynasty": "五代", "content": "风递残香出绣帘，团窠金凤舞襜襜，落花微雨恨相兼。\n何处去来狂太甚，空推宿酒睡无厌，怎教人不别猜嫌？"},
{"title": "瑞鹤仙·脸霞红印枕", "author": "陆淞", "dynasty": "宋代", "content": "脸霞红印枕，睡觉来、冠儿还是不整。\n屏间麝煤冷，但眉峰压翠，泪珠弹粉。\n堂深昼永，燕交飞、风帘露井。\n恨无人说与相思，近日带围宽尽。\n重省，残灯朱幌，淡月纱窗，那时风景。\n阳台路迥，云雨梦，便无准。\n待归来，先指花梢教看，欲把心期细问。\n问因循过了青春，怎生意稳？"},
{"title": "黄金缕·妾本钱塘江上住", "author": "司马槱", "dynasty": "宋代", "content": "妾本钱塘江上住。\n花落花开，不管流年度。\n燕子衔将春色去，纱窗几阵黄梅雨。\n斜插犀梳云半吐，檀板轻敲，唱彻黄金缕。\n望断行云无觅处，梦回明月生南浦。"},
{"title": "虞美人·触帘风送景阳钟", "author": "顾敻", "dynasty": "五代", "content": "触帘风送景阳钟，鸳被绣花重。\n晓帷初卷冷烟浓，翠匀粉黛好仪容，思娇慵。\n起来无语理朝妆，宝匣镜凝光。\n绿荷相倚满池塘。\n露清枕簟藕花香，恨悠扬。"},
{"title": "捣衣诗", "author": "柳恽", "dynasty": "南北朝", "content": "孤衾引思绪。\n独枕怆忧端。\n深庭秋草绿。\n高门白露寒。\n思君起清夜。\n促柱奏幽兰。\n不怨飞蓬苦。\n徒伤蕙草残。\n行役滞风波。\n游人淹不归。\n亭皋木叶下。\n陇首秋云飞。\n寒园夕鸟集。\n思牖草虫悲。\n嗟矣当春服。\n安见御冬衣。\n鹤鸣劳永欢。\n采菉伤时暮。\n念君方远游。\n望妾理纨素。\n秋风吹绿潭。\n明月悬高树。\n佳人饰净容。\n招携从所务。\n步栏杳不极。\n离堂肃已扃。\n轩高夕杵散。\n气爽夜碪鸣。\n瑶华随步响。\n幽兰逐袂生。\n踟蹰理金翠。\n容与纳宵清。\n泛艳回烟彩。\n渊旋龟鹤文。\n凄凄合欢袖。\n冉冉兰麝芬。\n不怨杼轴苦。\n所悲千里分。\n垂泣送行李。\n倾首迟归云。"},
{"title": "沁园春·宿霭迷空", "author": "秦观", "dynasty": "宋代", "content": "宿霭迷空，腻云笼日，昼景渐长。\n正兰皋泥润，谁家燕喜；蜜脾香少，触处蜂忙。\n尽日无人帘幕挂，更风递、游丝时过墙。\n微雨后，有桃愁杏怨，红泪淋浪。\n风流存心易感，但依依伫立，回尽柔肠。\n念小奁瑶鉴，重匀绛蜡；玉龙金斗，时熨沉香。\n柳下相将游冶处，便回首、青楼成异乡。\n相忆事，纵蛮笺万叠，难写微茫。"},
{"title": "人日寄杜二拾遗", "author": "高适", "dynasty": "唐代", "content": "人日题诗寄草堂，遥怜故人思故乡。\n柳条弄色不忍见，梅花满枝空断肠。\n身在远藩无所预，心怀百忧复千虑。\n今年人日空相忆，明年人日知何处。\n一卧东山三十春，岂知书剑老风尘。\n龙钟还忝二千石，愧尔东西南北人。"},
{"title": "长相思三首·其二", "author": "李白", "dynasty": "唐代", "content": "日色已尽花含烟，月明欲素愁不眠。\n赵瑟初停凤凰柱，蜀琴欲奏鸳鸯弦。\n此曲有意无人传，愿随春风寄燕然，忆君迢迢隔青天。\n昔日横波目，今成流泪泉。\n不信妾肠断，归来看取明镜前。"},
{"title": "采桑子·海天谁放冰轮满", "author": "纳兰性德", "dynasty": "清代", "content": "海天谁放冰轮满，惆怅离情。\n莫说离情，但值凉宵总泪零。\n只应碧落重相见，那是今生。\n可奈今生，刚作愁时又忆卿。"},
{"title": "闺情", "author": "李端", "dynasty": "唐代", "content": "月落星稀天欲明，孤灯未灭梦难成。\n披衣更向门前望，不忿朝来鹊喜声。"},
{"title": "奉答李和甫代简二绝句", "author": "黄庭坚", "dynasty": "宋代", "content": "山色江声相与清，卷帘待得月华生。\n可怜一曲并船笛，说尽故人离别情。\n梦中往事随心见，醉里繁华乱眼生。\n长为风流恼人病，不如天性总无情。"},
{"title": "子夜歌·夜长不得眠", "author": "佚名", "dynasty": "南北朝", "content": "夜长不得眠，明月何灼灼。\n想闻散唤声，虚应空中诺。"},
{"title": "啰唝曲", "author": "刘采春", "dynasty": "唐代", "content": "那年离别日，只道住桐庐。\n桐庐人不见，今得广州书。"},
{"title": "木兰花令·次欧公西湖韵", "author": "苏轼", "dynasty": "宋代", "content": "霜余已失长淮阔。\n空听潺潺清颍咽。\n佳人犹唱醉翁词，四十三年如电抹。\n草头秋露流珠滑。\n三五盈盈还二八。\n与余同是识翁人，惟有西湖波底月。"},
{"title": "伊州歌", "author": "王维", "dynasty": "唐代", "content": "清风明月苦相思，荡子从戎十载馀。\n征人去日殷勤嘱，归雁来时数附书。"},
{"title": "清平乐·烟轻雨小", "author": "纳兰性德", "dynasty": "清代", "content": "轻烟雨小，望里青难了。\n一缕断虹垂树杪，又是乱山残照。\n凭高目断征途，暮云千里平芜。\n日夜河流东下，锦书应托双鱼。"},
{"title": "冬夜寄温飞卿", "author": "鱼玄机", "dynasty": "唐代", "content": "苦思搜诗灯下吟，不眠长夜怕寒衾。\n满庭木叶愁风起，透幌纱窗惜月沈。\n疏散未闲终遂愿，盛衰空见本来心。\n幽栖莫定梧桐处，暮雀啾啾空绕林。"},
{"title": "燕歌行", "author": "谢灵运", "dynasty": "南北朝", "content": "孟冬初寒节气成，悲风入闺霜依庭。\n秋蝉噪柳燕辞楹，念君行役怨边城。\n君何崎岖久徂征，岂无膏沐感鹳鸣。\n对君不乐泪沾缨，辟窗开幌弄秦筝。\n调弦促柱多哀声，遥夜明月鉴帷屏。\n谁知河汉浅且清，展转思服悲明星。"},
{"title": "小桃红·一城秋雨豆花凉", "author": "张可久", "dynasty": "元代", "content": "一城秋雨豆花凉，闲倚平山望。\n不似年时鉴湖上，锦云香，采莲人语荷花荡。\n西风雁行，清溪渔唱，吹恨入沧浪。"},
{"title": "赐萧瑀", "author": "李世民", "dynasty": "唐代", "content": "疾风知劲草，板荡识诚臣。\n勇夫安识义，智者必怀仁。"},
{"title": "八至", "author": "李冶", "dynasty": "唐代", "content": "至近至远东西，至深至浅清溪。\n至高至明日月，至亲至疏夫妻。"},
{"title": "题弟侄书堂", "author": "杜荀鹤", "dynasty": "唐代", "content": "何事居穷道不穷，乱时还与静时同。\n家山虽在干戈地，弟侄常修礼乐风。\n窗竹影摇书案上，野泉声入砚池中。\n少年辛苦终身事，莫向光阴惰寸功。"},
{"title": "画堂春·寄子由", "author": "苏轼", "dynasty": "宋代", "content": "柳花飞处麦摇波，晚湖净鉴新磨。\n小舟飞棹去如梭，齐唱采菱歌。\n平野水云溶漾，小楼风日晴和。\n济南何在暮云多，归去奈愁何。"},
{"title": "忆住一师", "author": "李商隐", "dynasty": "唐代", "content": "无事经年别远公，帝城钟晓忆西峰。\n炉烟消尽寒灯晦，童子开门雪满松。"},
{"title": "如梦令·有寄", "author": "苏轼", "dynasty": "宋代", "content": "为向东坡传语。\n人在玉堂深处。\n别后有谁来，雪压小桥无路。\n归去。\n归去。\n江上一犁春雨。"},
{"title": "梦天", "author": "李贺", "dynasty": "唐代", "content": "老兔寒蟾泣天色，云楼半开壁斜白。\n玉轮轧露湿团光，鸾珮相逢桂香陌。\n黄尘清水三山下，更变千年如走马。\n遥望齐州九点烟，一泓海水杯中泻。"},
{"title": "庖丁解牛", "author": "庄周", "dynasty": "先秦", "content": "庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然，莫不中音。\n合于《桑林》之舞，乃中《经首》之会。\n　　文惠君曰：“嘻，善哉！技盖至此乎？”　　庖丁释刀对曰：“臣之所好者，道也，进乎技矣。\n始臣之解牛之时，所见无非牛者。\n三年之后，未尝见全牛也。\n方今之时，臣以神遇而不以目视，官知止而神欲行。\n依乎天理，批大郤，导大窾，因其固然，技经肯綮之未尝，而况大軱乎！良庖岁更刀，割也；族庖月更刀，折也。\n今臣之刀十九年矣，所解数千牛矣，而刀刃若新发于硎。\n彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。\n虽然，每至于族，吾见其难为，怵然为戒，视为止，行为迟。\n动刀甚微，謋然已解，如土委地。\n提刀而立，为之四顾，为之踌躇满志，善刀而藏之。\n”　　文惠君曰：“善哉！吾闻庖丁之言，得养生焉。\n”"},
{"title": "琴诗", "author": "苏轼", "dynasty": "宋代", "content": "若言琴上有琴声，放在匣中何不鸣？若言声在指头上，何不于君指上听？"},
{"title": "自遣", "author": "罗隐", "dynasty": "唐代", "content": "得即高歌失即休，多愁多恨亦悠悠。\n今朝有酒今朝醉，明日愁来明日愁。"},
{"title": "蝶恋花·春事阑珊芳草歇", "author": "苏轼", "dynasty": "宋代", "content": "春事阑珊芳草歇。\n客里风光，又过清明节。\n小院黄昏人忆别。\n落红处处闻啼鴂。\n咫尺江山分楚越。\n目断魂销，应是音尘绝。\n梦破五更心欲折。\n角声吹落梅花月。"},
{"title": "寄外征衣", "author": "陈玉兰", "dynasty": "唐代", "content": "夫戍边关妾在吴，西风吹妾妾忧夫。\n一行书信千行泪，寒到君边衣到无？"},
{"title": "放言五首·其三", "author": "白居易", "dynasty": "唐代", "content": "赠君一法决狐疑，不用钻龟与祝蓍。\n试玉要烧三日满，辨材须待七年期。\n周公恐惧流言日，王莽谦恭未篡时。\n向使当初身便死，一生真伪复谁知？"},
{"title": "断句", "author": "苏麟", "dynasty": "宋代", "content": "近水楼台先得月，向阳花木易为春。"},
{"title": "西江月·世事短如春梦", "author": "朱敦儒", "dynasty": "宋代", "content": "世事短如春梦，人情薄似秋云。\n不须计较苦劳心，万事原来有命。\n幸遇三杯酒好，况逢一朵花新。\n片时欢笑且相亲，明日阴晴未定。"},
{"title": "慈姥矶诗", "author": "何逊", "dynasty": "南北朝", "content": "暮烟起遥岸，斜日照安流。\n一同心赏夕，暂解去乡忧。\n野岸平沙合，连山远雾浮。\n客悲不自已，江上望归舟。"},
{"title": "踏莎行·芳草平沙", "author": "张翥", "dynasty": "元代", "content": "芳草平沙，斜阳远树，无情桃叶江头渡。\n醉来扶上木兰舟，将愁不去将人去。\n薄劣东风，夭斜落絮，明朝重觅吹笙路。\n碧云红雨小楼空，春光已到销魂处。"},
{"title": "蝶恋花·别范南伯", "author": "杨炎正", "dynasty": "宋代", "content": "离恨做成春夜雨。\n添得春江，刬地东流去。\n弱柳系船都不住。\n为君愁绝听鸣橹。\n君到南徐芳草渡。\n想得寻春，依旧当年路。\n后夜独怜回首处。\n乱山遮隔无重数。"},
{"title": "送孔巢父谢病归游江东兼呈李白", "author": "杜甫", "dynasty": "唐代", "content": "巢父掉头不肯住，东将入海随烟雾。\n诗卷长留天地间，钓竿欲拂珊瑚树。\n深山大泽龙蛇远，春寒野阴风景暮。\n蓬莱织女回云车，指点虚无是归路。\n自是君身有仙骨，世人那得知其故。\n惜君只欲苦死留，富贵何如草头露？蔡侯静者意有余，清夜置酒临前除。\n罢琴惆怅月照席：“几岁寄我空中书？南寻禹穴见李白，道甫问讯今何如！”"},
{"title": "上西平·送陈舍人", "author": "吴泳", "dynasty": "宋代", "content": "跨征鞍，横战槊，上襄州。\n便匹马、蹴踏高秋。\n芙蓉未折，笛声吹起塞云愁。\n男儿若欲树功名，须向前头。\n凤雏寒，龙骨朽，蛟渚暗，鹿门幽。\n阅人物、渺渺如沤。\n棋头已动，也须高著局心筹。\n莫将一片广长舌，博取封侯。"},
{"title": "临江仙·冬日即事", "author": "苏轼", "dynasty": "宋代", "content": "自古相从休务日，何妨低唱微吟。\n天垂云重作春阴。\n坐中人半醉，帘外雪将深。\n闻道分司狂御史，紫云无路追寻。\n凄风寒雨是骎骎。\n问囚长损气，见鹤忽惊心。"},
{"title": "太常引·钱齐参议归山东", "author": "刘燕哥", "dynasty": "元代", "content": "故人送我出阳关，无计锁雕鞍。\n今古别离难。\n兀谁画娥眉远山。\n一尊别酒，一声杜宇，寂寞又春残。\n明月小楼间，第一夜相思泪弹。"},
{"title": "淇上送韦司仓往滑台", "author": "高适", "dynasty": "唐代", "content": "饮酒莫辞醉，醉多适不愁。\n孰知非远别，终念对穷秋。\n滑台门外见，淇水眼前流。\n君去应回首，风波满渡头。"},
{"title": "酒泉子·无题", "author": "辛弃疾", "dynasty": "宋代", "content": "流水无情，潮到空城头尽白。\n离歌一曲怨残阳，断人肠。\n东风官柳舞雕墙。\n三十六宫花溅泪，春声何处说兴亡，燕双双。"},
{"title": "解连环·送别", "author": "史鉴", "dynasty": "明代", "content": "销魂时候。\n正落花成阵，可人分手。\n纵临别、重订佳期，恐软语无凭，盛欢难又。\n雨外春山，会人意、与眉交皱。\n望行舟渐隐，恨杀当年，手栽杨柳。\n别离事，人生常有。\n底何须，为著成个消瘦。\n但若是两情长，便海角天涯，等是相守。\n潮水西流，肯寄我、鲤鱼双否。\n倘明岁、来游灯市，为侬沽酒。"},
{"title": "别东林寺僧", "author": "李白", "dynasty": "唐代", "content": "东林送客处，月出白猿啼。\n笑别庐山远，何烦过虎溪。"},
{"title": "送婆罗门", "author": "清江", "dynasty": "唐代", "content": "雪岭金河独向东，吴山楚泽意无穷。\n如今白首乡心尽，万里归程在梦中。"},
{"title": "四犯令·月破轻云天淡注", "author": "侯寘", "dynasty": "宋代", "content": "月破轻云天淡注，夜悄花无语。\n莫听《阳关》牵离绪。\n拚酩酊花深处。\n明日江郊芳草路，春逐行人去。\n不似酴醾开独步，能着意留春住。"},
{"title": "送宗判官归滑台序", "author": "任华", "dynasty": "唐代", "content": "大丈夫其谁不有四方志？则仆与宗衮二年之间，会而离，离而会，经途所亘，凡三万里。\n何以言之？去年春会于京师，是时仆如桂林，衮如滑台；今年秋，乃不期而会于桂林；居无何，又归滑台，王事故也。\n舟车往返，岂止三万里乎？人生几何？而倏聚忽散，辽夐若此，抑知己难遇，亦复何辞！　　岁十有一月，二三子出饯于野。\n霜天如扫，低向朱崖。\n加以尖山万重，平地卓立。\n黑是铁色，锐如笔锋。\n复有阳江、桂江，略军城而南走，喷入沧海，横浸三山，则中朝群公岂知遐荒之外有如是山水？山水既尔，人亦其然。\n衮乎对此，与我分手。\n忘我尚可，岂得忘此山水哉！"},
{"title": "楚天遥过清江引·屈指数春来", "author": "薛昂夫", "dynasty": "元代", "content": "屈指数春来，弹指惊春去。\n蛛丝网落花，也要留春住。\n几日喜春晴，几夜愁春雨。\n六曲小山屏，题满伤春句。\n春若有情应解语，问着无凭据。\n江东日暮云，渭北春天树，不知那答儿是春住处？"},
{"title": "送赵都督赴代州得青字", "author": "王维", "dynasty": "唐代", "content": "天官动将星，汉上柳条青。\n万里鸣刁斗，三军出井陉。\n忘身辞凤阙，报国取龙庭。\n岂学书生辈，窗间老一经。"},
{"title": "送王司直", "author": "皇甫冉", "dynasty": "唐代", "content": "西塞云山远，东风道路长。\n人心胜潮水，相送过浔阳。"},
{"title": "点绛唇·寄南海梁药亭", "author": "纳兰性德", "dynasty": "清代", "content": "一帽征尘，留君不住从君去。\n片帆何处，南浦沈香雨。\n回首风流，紫竹村边住。\n孤鸿语，三生定许，可梁鸿侣？"},
{"title": "稼说送张琥", "author": "苏轼", "dynasty": "宋代", "content": "曷尝观于富人之稼乎？其田美而多，其食足而有余。\n其田美而多，则可以更休，而地力得全；其食足而有余，则种之常不后时，而敛之常及其熟。\n故富人之稼常美，少秕而多实，久藏而不腐。\n　　今吾十口之家，而共百亩之田。\n寸寸而取之，日夜以望之，锄、铚、耰、艾，相寻于其上者如鱼鳞，而地力竭矣。\n种之常不及时，而敛之常不待其熟。\n此岂能复有美稼哉？　　古之人，其才非有以大过今之人也。\n平居所以自养而不敢轻用，以待其成者，闵闵焉，如婴儿之望之长也。\n弱者养之，以至于刚；虚者养之，以至于充。\n三十而后仕，五十而后爵。\n信于久屈之中，而用于至足之后；流于既溢之余，而发于持满之末。\n此古之人所以大过人，而今之君子所以不及也。\n　　吾少也有志于学，不幸而早得与吾子同年，吾子之得，亦不可谓不早也。\n吾今虽欲自以为不足，而众已妄推之矣。\n呜呼!吾子其去此，而务学也哉!博观而约取，厚积而薄发，吾告子止于此矣。\n　　子归过京师而问焉，有曰辙、子由者，吾弟也，其亦以是语之。"},
{"title": "酒泉子·楚女不归", "author": "温庭筠", "dynasty": "唐代", "content": "楚女不归，楼枕小河春水。\n月孤明，风又起，杏花稀。\n玉钗斜篸云鬟重，裙上金缕凤。\n八行书，千里梦，雁南飞。"},
{"title": "送路六侍御入朝", "author": "杜甫", "dynasty": "唐代", "content": "童稚情亲四十年，中间消息两茫然。\n更为后会知何地？忽漫相逢是别筵！不分桃花红似锦，生憎柳絮白于棉。\n剑南春色还无赖，触忤愁人到酒边。"},
{"title": "渔家傲·临水纵横回晚鞚", "author": "苏轼", "dynasty": "宋代", "content": "临水纵横回晚鞚。\n归来转觉情怀动。\n梅笛烟中闻几弄。\n秋阴重，西山雪淡云凝冻。\n美酒一杯谁与共。\n尊前舞雪狂歌送。\n腰跨金鱼旌旆拥。\n将何用，只堪妆点浮生梦。"},
{"title": "送客归京", "author": "白居易", "dynasty": "唐代", "content": "水陆四千里，何时归到秦？舟辞三峡雨，马入九衢尘。\n有酒留行客，无书寄贵人。\n唯凭远传语，好在曲江春。"},
{"title": "送裴十八图南归嵩山二首", "author": "李白", "dynasty": "唐代", "content": "何处可为别，长安青绮门。\n胡姬招素手，延客醉金樽。\n临当上马时，我独与君言。\n风吹芳兰折，日没鸟雀喧。\n举手指飞鸿，此情难具论。\n同归无早晚，颍水有清源。\n君思颍水绿，忽复归嵩岑。\n归时莫洗耳，为我洗其心。\n洗心得真情，洗耳徒买名。\n谢公终一起，相与济苍生。"},
{"title": "送友人归", "author": "郑思肖", "dynasty": "宋代", "content": "年高雪满簪，唤渡浙江浔。\n花落一杯酒，月明千里心。\n凤凰身宇宙，麋鹿性山林。\n别后空回首，冥冥烟树深。"},
{"title": "渔家傲·千古龙蟠并虎踞", "author": "苏轼", "dynasty": "宋代", "content": "金陵赏心亭送王胜之龙图。\n王守金陵，视事一日移南郡。\n千古龙蟠并虎踞。\n从公一吊兴亡处。\n渺渺斜风吹细雨。\n芳草渡。\n江南父老留公住。\n公驾飞车凌彩雾。\n红鸾骖乘青鸾驭。\n却讶此洲名白鹭。\n非吾侣。\n翩然欲下还飞去。"},
{"title": "浣溪沙·丙辰岁不尽五日吴松作", "author": "姜夔", "dynasty": "宋代", "content": "雁怯重云不肯啼，画船愁过石塘西。\n打头风浪恶禁持。\n春浦渐生迎棹绿，小梅应长亚门枝，一年灯火要人归。"},
{"title": "送秘书晁监还日本国", "author": "王维", "dynasty": "唐代", "content": "积水不可极，安知沧海东。\n九州何处远，万里若乘空。\n向国唯看日，归帆但信风。\n鳌身映天黑，鱼眼射波红。\n乡树扶桑外，主人孤岛中。\n别离方异域，音信若为通。"},
{"title": "虢州后亭送李判官使赴晋绛", "author": "岑参", "dynasty": "唐代", "content": "西原驿路挂城头，客散红亭雨未收。\n君去试看汾水上，白云犹似汉时秋。"},
{"title": "临江仙·绿暗汀洲三月暮", "author": "晁补之", "dynasty": "宋代", "content": "绿暗汀洲三月暮，落花风静帆收。\n垂杨低映木兰舟。\n半篙春水滑，一段夕阳愁。\n灞水桥东回首处，美人新上帘钩。\n青鸾无计入红楼。\n行云归楚峡，飞梦到扬州。"},
{"title": "送杨长史赴果州", "author": "王维", "dynasty": "唐代", "content": "褒斜不容幰，之子去何之。\n鸟道一千里，猿声十二时。\n官桥祭酒客，山木女郎祠。\n别后同明月，君应听子规。"},
{"title": "送张参明经举兼向泾州觐省", "author": "孟浩然", "dynasty": "唐代", "content": "十五彩衣年，承欢慈母前。\n孝廉因岁贡，怀橘向秦川。\n四座推文举，中郎许仲宣。\n泛舟江上别，谁不仰神仙。"},
{"title": "古八变歌", "author": "佚名", "dynasty": "两汉", "content": "北风初秋至，吹我章华台。\n浮云多暮色，似从崦嵫来。\n枯桑鸣中林，络纬响空阶。\n翩翩飞蓬征，怆怆游子怀。\n故乡不可见，长望始此回。"},
{"title": "渡河北", "author": "王褒2", "dynasty": "南北朝", "content": "秋风吹木叶，还似洞庭波。\n常山临代郡，亭障绕黄河。\n心悲异方乐，肠断陇头歌。\n薄暮临征马，失道北山阿。"},
{"title": "点绛唇·一种蛾眉", "author": "纳兰性德", "dynasty": "清代", "content": "一种蛾眉，下弦不似初弦好。\n庾郎未老，何事伤心早？素壁斜辉，竹影横窗扫。\n空房悄，乌啼欲晓，又下西楼了。"},
{"title": "送应氏二首", "author": "曹植", "dynasty": "两汉", "content": "其一步登北邙阪，遥望洛阳山。\n洛阳何寂寞，宫室尽烧焚。\n垣墙皆顿擗，荆棘上参天。\n不见旧耆老，但睹新少年。\n侧足无行径，荒畴不复田。\n游子久不归，不识陌与阡。\n中野何萧条，千里无人烟。\n念我平常居，气结不能言。\n其二清时难屡得，嘉会不可常。\n天地无终极，人命若朝霜。\n愿得展嬿婉，我友之朔方。\n亲昵并集送，置酒此河阳。\n中馈岂独薄？宾饮不尽觞。\n爱至望苦深，岂不愧中肠？山川阻且远，别促会日长。\n愿为比翼鸟，施翮起高翔。"},
{"title": "清平乐·发汉儿村题壁", "author": "纳兰性德", "dynasty": "清代", "content": "参横月落，客绪从谁托。\n望里家山云漠漠，似有红楼一角。\n不如意事年年，消磨绝塞风烟。\n输与五陵公子，此时梦绕花前。"},
{"title": "采薇(节选)", "author": "佚名", "dynasty": "先秦", "content": "采薇采薇，薇亦作止。\n曰归曰归，岁亦莫止。\n靡室靡家，猃狁之故。\n不遑启居，猃狁之故。\n采薇采薇，薇亦柔止。\n曰归曰归，心亦忧止。\n忧心烈烈，载饥载渴。\n我戍未定，靡使归聘。\n采薇采薇，薇亦刚止。\n曰归曰归，岁亦阳止。\n王事靡盬，不遑启处。\n忧心孔疚，我行不来！"},
{"title": "宿云梦馆", "author": "欧阳修", "dynasty": "宋代", "content": "北雁来时岁欲昏，私书归梦杳难分。\n井桐叶落池荷尽，一夜西窗雨不闻。"},
{"title": "早春野望", "author": "王勃", "dynasty": "唐代", "content": "江旷春潮白，山长晓岫青。\n他乡临睨极，花柳映边亭。"},
{"title": "七哀诗三首·其二", "author": "王粲", "dynasty": "两汉", "content": "荆蛮非我乡，何为久滞淫。\n方舟泝大江，日暮愁我心。\n山冈有余映，岩阿增重阴。\n狐狸驰赴穴，飞鸟翔故林。\n流波激清响，猴猿临岸吟。\n迅风拂裳袂，白露沾衣襟。\n独夜不能寐，摄衣起抚琴。\n丝桐感人情，为我发悲音。\n羁旅无终极，忧思壮难任。"},
{"title": "钟陵禁烟寄从弟", "author": "李中", "dynasty": "唐代", "content": "落絮飞花日又西，踏青无侣草萋萋。\n交亲书断竟不到，忍听黄昏杜宇啼。"},
{"title": "点绛唇·十月二日马上作", "author": "龚自珍", "dynasty": "清代", "content": "一帽红尘，行来韦杜人家北。\n满城风色，漠漠楼台隔。\n目送飞鸿，景入长天灭。\n关山绝，乱云千叠，江北江南雪。"},
{"title": "淡黄柳·空城晓角", "author": "姜夔", "dynasty": "宋代", "content": "客居合肥南城赤阑桥之西，巷陌凄凉，与江左异。\n唯柳色夹道，依依可怜。\n因度此阕，以纾客怀。\n空城晓角，吹入垂杨陌。\n马上单衣寒恻恻。\n看尽鹅黄嫩绿，都是江南旧相识。\n正岑寂，明朝又寒食。\n强携酒、小桥宅。\n怕梨花落尽成秋色。\n燕燕飞来，问春何在？唯有池塘自碧。"},
{"title": "柳", "author": "郑谷", "dynasty": "唐代", "content": "半烟半雨江桥畔，映杏映桃山路中。\n会得离人无限意，千丝万絮惹春风。"},
{"title": "忆江南·歌起处", "author": "王世贞", "dynasty": "明代", "content": "歌起处，斜日半江红。\n柔绿篙添梅子雨，淡黄衫耐藕丝风。\n家在五湖东。"},
{"title": "澄迈驿通潮阁二首", "author": "苏轼", "dynasty": "宋代", "content": "倦客愁闻归路遥，眼明飞阁俯长桥。\n贪看白鹭横秋浦，不觉青林没晚潮。\n余生欲老海南村，帝遣巫阳招我魂。\n杳杳天低鹘没处，青山一发是中原。"},
{"title": "夜 / 秋夜客舍", "author": "杜甫", "dynasty": "唐代", "content": "露下天高秋水清，空山独夜旅魂惊。\n疏灯自照孤帆宿，新月犹悬双杵鸣。\n南菊再逢人卧病，北书不至雁无情。\n步檐倚仗看牛斗，银汉遥应接凤城。"},
{"title": "水调歌头·题西山秋爽图", "author": "纳兰性德", "dynasty": "清代", "content": "空山梵呗静，水月影俱沉。\n悠然一境人外，都不许尘侵。\n岁晚忆曾游处，犹记半竿斜照，一抹界疏林。\n绝顶茅庵里，老衲正孤吟。\n云中锡，溪头钓，涧边琴。\n此生著几两屐，谁识卧游心？准拟乘风归去，错向槐安回首，何日得投簪。\n布袜青鞋约，但向画图寻。"},
{"title": "登鹳雀楼", "author": "畅当", "dynasty": "唐代", "content": "迥临飞鸟上，高出世尘间。\n天势围平野，河流入断山。"},
{"title": "答王十二寒夜独酌有怀", "author": "李白", "dynasty": "唐代", "content": "昨夜吴中雪，子猷佳兴发。\n万里浮云卷碧山，青天中道流孤月。\n孤月沧浪河汉清，北斗错落长庚明。\n怀余对酒夜霜白，玉床金井冰峥嵘。\n人生飘忽百年内，且须酣畅万古情。\n君不能狸膏金距学斗鸡，坐令鼻息吹虹霓。\n君不能学哥舒，横行青海夜带刀，西屠石堡取紫袍。\n吟诗作赋北窗里，万言不直一杯水。\n世人闻此皆掉头，有如东风射马耳。\n鱼目亦笑我，谓与明月同。\n骅骝拳跼不能食，蹇驴得志鸣春风。\n《折杨》《黄华》合流俗，晋君听琴枉《清角》。\n《巴人》谁肯和《阳春》，楚地犹来贱奇璞。\n黄金散尽交不成，白首为儒身被轻。\n一谈一笑失颜色，苍蝇贝锦喧谤声。\n曾参岂是杀人者？谗言三及慈母惊。\n与君论心握君手，荣辱于余亦何有？孔圣犹闻伤凤麟，董龙更是何鸡狗！一生傲岸苦不谐，恩疏媒劳志多乖。\n严陵高揖汉天子，何必长剑拄颐事玉阶。\n达亦不足贵，穷亦不足悲。\n韩信羞将绛灌比，祢衡耻逐屠沽儿。\n君不见李北海，英风豪气今何在！君不见裴尚书，土坟三尺蒿棘居！少年早欲五湖去，见此弥将钟鼎疏。"},
{"title": "得乐天书", "author": "元稹", "dynasty": "唐代", "content": "远信入门先有泪，妻惊女哭问何如。\n寻常不省曾如此，应是江州司马书。"},
{"title": "醉太平·讥贪小利者", "author": "佚名", "dynasty": "元代", "content": "夺泥燕口，削铁针头，刮金佛面细搜求：无中觅有。\n鹌鹑嗉里寻豌豆，鹭鸶腿上劈精肉，蚊子腹内刳脂油。\n亏老先生下手！"},
{"title": "青玉案·碧山锦树明秋霁", "author": "曹组", "dynasty": "宋代", "content": "碧山锦树明秋霁。\n路转陡，疑无地。\n忽有人家临曲水，竹篱茅舍，酒旗沙岸，一簇成村市。\n凄凉只恐乡心起。\n凤楼远、回头谩凝睇。\n何处今宵孤馆里，一声征雁，半窗残月，总是离人泪。"},
{"title": "双头莲·呈范至能待制", "author": "陆游", "dynasty": "宋代", "content": "华鬓星星，惊壮志成虚，此身如寄。\n萧条病骥。\n向暗里、消尽当年豪气。\n梦断故国山川，隔重重烟水。\n身万里，旧社凋零，青门俊游谁记？尽道锦里繁华，叹官闲昼永，柴荆添睡。\n清愁自醉。\n念此际、付与何人心事。\n纵有楚柁吴樯，知何时东逝？空怅望，鲙美菰香，秋风又起。"},
{"title": "自洛之越", "author": "孟浩然", "dynasty": "唐代", "content": "遑遑三十载，书剑两无成。\n山水寻吴越，风尘厌洛京。\n扁舟泛湖海，长揖谢公卿。\n且乐杯中物，谁论世上名。"},
{"title": "木兰花令·次马中玉韵", "author": "苏轼", "dynasty": "宋代", "content": "知君仙骨无寒暑。\n千载相逢犹旦暮。\n故将别语恼佳人，要看梨花枝上雨。\n落花已逐回风去。\n花本无心莺自诉。\n明朝归路下塘西，不见莺啼花落处。"},
{"title": "齐安郡中偶题二首·其一", "author": "杜牧", "dynasty": "唐代", "content": "两竿落日溪桥上，半缕轻烟柳影中。\n多少绿荷相倚恨，一时回首背西风。"},
{"title": "秋月", "author": "朱熹", "dynasty": "宋代", "content": "清溪流过碧山头，空水澄鲜一色秋。\n隔断红尘三十里，白云红叶两悠悠。"},
{"title": "醉落魄·离京口作", "author": "苏轼", "dynasty": "宋代", "content": "轻云微月，二更酒醒船初发。\n孤城回望苍烟合。\n记得歌时，不记归时节。\n巾偏扇坠藤床滑，觉来幽梦无人说。\n此生飘荡何时歇？家在西南，常作东南别。"},
{"title": "千秋岁引·秋景", "author": "王安石", "dynasty": "宋代", "content": "别馆寒砧，孤城画角，一派秋声入寥廓。\n东归燕从海上去，南来雁向沙头落。\n楚台风，庾楼月，宛如昨。\n无奈被些名利缚，无奈被他情担阁！可惜风流总闲却！当初谩留华表语，而今误我秦楼约。\n梦阑时，酒醒后，思量着。"},
{"title": "月夜听卢子顺弹琴", "author": "李白", "dynasty": "唐代", "content": "闲坐夜明月，幽人弹素琴。\n忽闻悲风调，宛若寒松吟。\n白雪乱纤手，绿水清虚心。\n钟期久已没，世上无知音。"},
{"title": "菩萨蛮·铜簧韵脆锵寒竹", "author": "李煜", "dynasty": "五代", "content": "铜簧韵脆锵寒竹，新声慢奏移纤玉。\n眼色暗相钩，秋波横欲流。\n雨云深绣户，来便谐衷素。\n宴罢又成空，魂迷春梦中。"},
{"title": "本事诗十首·选二", "author": "苏曼殊", "dynasty": "近现代", "content": "乌舍凌波肌似雪，亲持红叶索题诗。\n还卿一钵无情泪，恨不相逢未剃时。\n春雨楼头尺八箫，何时归看浙江潮？芒鞋破钵无人识，踏过樱花第几桥？"},
{"title": "隰桑", "author": "佚名", "dynasty": "先秦", "content": "隰桑有阿，其叶有难。\n既见君子，其乐如何。\n隰桑有阿，其叶有沃。\n既见君子，云何不乐。\n隰桑有阿，其叶有幽。\n既见君子，德音孔胶。\n心乎爱矣，遐不谓矣？中心藏之，何日忘之！"},
{"title": "钟山即事", "author": "王安石", "dynasty": "宋代", "content": "涧水无声绕竹流，竹西花草弄春柔。\n茅檐相对坐终日，一鸟不鸣山更幽。"},
{"title": "菩萨蛮·蓬莱院闭天台女", "author": "李煜", "dynasty": "五代", "content": "蓬莱院闭天台女，画堂昼寝人无语。\n抛枕翠云光，绣衣闻异香。\n潜来珠锁动，惊觉银屏梦。\n脸慢笑盈盈，相看无限情。"},
{"title": "碧城三首", "author": "李商隐", "dynasty": "唐代", "content": "碧城十二曲阑干，犀辟尘埃玉辟寒。\n阆苑有书多附鹤，女床无树不栖鸾。\n星沉海底当窗见，雨过河源隔座看。\n若是晓珠明又定，一生长对水晶盘。\n对影闻声已可怜，玉池荷叶正田田。\n不逢萧史休回首，莫见洪崖又拍肩。\n紫凤放娇衔楚佩，赤鳞狂舞拨湘弦。\n鄂君怅望舟中夜，绣被焚香独自眠。\n七夕来时先有期，洞房帘箔至今垂。\n玉轮顾兔初生魄，铁网珊瑚未有枝。\n检与神方教驻景，收将凤纸写相思。\n武皇内传分明在，莫道人间总不知。"},
{"title": "石榴", "author": "李商隐", "dynasty": "唐代", "content": "榴枝婀娜榴实繁，榴膜轻明榴子鲜。\n可羡瑶池碧桃树，碧桃红颊一千年。"},
{"title": "乌夜啼", "author": "李白", "dynasty": "唐代", "content": "黄云城边乌欲栖，归飞哑哑枝上啼。\n机中织锦秦川女，碧纱如烟隔窗语。\n停梭怅然忆远人，独宿孤房泪如雨。"},
{"title": "浪淘沙·其二", "author": "刘禹锡", "dynasty": "唐代", "content": "洛水桥边春日斜，碧流清浅见琼砂。\n无端陌上狂风疾，惊起鸳鸯出浪花。"},
{"title": "小长干曲", "author": "崔国辅", "dynasty": "唐代", "content": "月暗送湖风，相寻路不通。\n菱歌唱不彻，知在此塘中。"},
{"title": "七夕", "author": "李商隐", "dynasty": "唐代", "content": "鸾扇斜分凤幄开，星桥横过鹊飞回。\n争将世上无期别，换得年年一度来。"},
{"title": "南流夜郎寄内", "author": "李白", "dynasty": "唐代", "content": "夜郎天外怨离居，明月楼中音信疏。\n北雁春归看欲尽，南来不得豫章书。"},
{"title": "减字木兰花·相逢不语", "author": "纳兰性德", "dynasty": "清代", "content": "相逢不语，一朵芙蓉著秋雨。\n小晕红潮，斜溜鬟心只凤翘。\n待将低唤，直为凝情恐人见。\n欲诉幽怀，转过回阑叩玉钗。"},
{"title": "魏郡别苏明府因北游", "author": "李白", "dynasty": "唐代", "content": "魏都接燕赵，美女夸芙蓉。\n淇水流碧玉，舟车日奔冲。\n青楼夹两岸，万室喧歌钟。\n天下称豪贵，游此每相逢。\n洛阳苏季子，剑戟森词锋。\n六印虽未佩，轩车若飞龙。\n黄金数百镒，白璧有几双。\n散尽空掉臂，高歌赋还邛。\n落魄乃如此，何人不相从？远别隔两河，云山杳千重。\n何时更杯酒，再得论心胸。"},
{"title": "蝶恋花·记得画屏初会遇", "author": "苏轼", "dynasty": "宋代", "content": "记得画屏初会遇。\n好梦惊回，望断高唐路。\n燕子双飞来又去。\n纱窗几度春光暮。\n那日绣帘相见处。\n低眼佯行，笑整香云缕。\n敛尽春山羞不语。\n人前深意难轻诉。"},
{"title": "忆旧游·别黄澹翁", "author": "吴文英", "dynasty": "宋代", "content": "送人犹未苦，苦送春、随人去天涯。\n片红都飞尽，正阴阴润绿，暗里啼鸦。\n赋情顿雪双鬓，飞梦逐尘沙。\n叹病渴凄凉，分香瘦减，两地看花。\n西湖断桥路，想系马垂杨，依旧欹斜。\n葵麦迷烟处，问离巢孤燕，飞过谁家。\n故人为写深怨，空壁扫秋蛇。\n但醉上吴台，残阳草色归思赊。"},
{"title": "青玉案·邻鸡不管离怀苦", "author": "黄公度", "dynasty": "宋代", "content": "邻鸡不管离怀苦，又还是、催人去。\n回首高城音信阻。\n霜桥月馆，水村烟市，总是思君处。\n裛残别袖燕支雨，谩留得、愁千缕。\n欲倩归鸿分付与。\n鸿飞不住，倚阑无语，独立长天暮。"},
{"title": "好时光·宝髻偏宜宫样", "author": "李隆基", "dynasty": "唐代", "content": "宝髻偏宜宫样，莲脸嫩，体红香。\n眉黛不须张敞画，天教入鬓长。\n莫倚倾国貌，嫁取个，有情郎。\n彼此当年少，莫负好时光。"},
{"title": "春晓", "author": "元稹", "dynasty": "唐代", "content": "半欲天明半未明，醉闻花气睡闻莺。\n猧儿撼起钟声动，二十年前晓寺情。"},
{"title": "荔枝香近·送人游南徐", "author": "吴文英", "dynasty": "宋代", "content": "锦带吴钩，征思横雁水。\n夜吟敲落霜红，船傍枫桥系。\n相思不管年华，唤酒吴娃市。\n因话、驻马新堤步秋绮。\n淮楚尾。\n暮云送、人千里。\n细雨南楼，香密锦温曾醉。\n花谷依然，秀靥偷春小桃李。\n为语梦窗憔悴。"},
{"title": "西南行却寄相送者", "author": "李商隐", "dynasty": "唐代", "content": "百里阴云覆雪泥，行人只在雪云西。\n明朝惊破还乡梦，定是陈仓碧野鸡。"},
{"title": "送顿起", "author": "苏轼", "dynasty": "宋代", "content": "客路相逢难，为乐常不足。\n临行挽衫袖，更尝折残菊。\n酒阑不忍去，共接一寸烛。\n留君终无穷，归驾不免促。\n岱宗已在眼，一往继前躅。\n佳人亦何念，凄断阳关曲。\n天门四十里，夜看扶桑浴。\n回头望彭城，大海浮一粟。\n故人在其下，尘土相豗蹴。\n惟有黄楼诗，千古配淇澳。"},
{"title": "鹧鸪天·送欧阳国瑞入吴中", "author": "辛弃疾", "dynasty": "宋代", "content": "莫避春阴上马迟。\n春来未有不阴时。\n人情展转闲中看，客路崎岖倦后知。\n梅似雪，柳如丝。\n试听别语慰相思。\n短篷炊饮鲈鱼熟，除却松江枉费诗。"},
{"title": "烝民", "author": "佚名", "dynasty": "先秦", "content": "天生烝民，有物有则。\n民之秉彝，好是懿德。\n天监有周，昭假于下。\n保兹天子，生仲山甫。\n仲山甫之德，柔嘉维则。\n令仪令色，小心翼翼。\n古训是式，威仪是力。\n天子是若，明命使赋。\n王命仲山甫，式是百辟，缵戎祖考，王躬是保。\n出纳王命，王之喉舌。\n赋政于外，四方爰发。\n肃肃王命，仲山甫将之。\n邦国若否，仲山甫明之。\n既明且哲，以保其身。\n夙夜匪解，以事一人。\n人亦有言，柔则茹之，刚则吐之。\n维仲山甫，柔亦不茹，刚亦不吐。\n不侮矜寡，不畏强御。\n人亦有言，德輶如毛，民鲜克举之。\n我仪图之，维仲山甫举之。\n爱莫助之。\n衮职有阙，维仲山甫补之。\n仲山甫出祖。\n四牡业业。\n征夫捷捷，每怀靡及。\n四牡彭彭，八鸾锵锵。\n王命仲山甫，城彼东方。\n四牡骙骙，八鸾喈喈。\n仲山甫徂齐，式遄其归。\n吉甫作诵，穆如清风。\n仲山甫永怀，以慰其心。"},
{"title": "阮郎归·潇湘门外水平铺", "author": "秦观", "dynasty": "宋代", "content": "潇湘门外水平铺，月寒征棹孤。\n红妆饮罢少踟蹰，有人偷向隅。\n挥玉著，洒真珠，梨花春雨徐。\n人人尽道断肠初，那堪肠已无。"},
{"title": "清平乐·夏日游湖", "author": "朱淑真", "dynasty": "宋代", "content": "恼烟撩露，留我须臾住。\n携手藕花湖上路，一霎黄梅细雨。\n娇痴不怕人猜，和衣睡倒人怀。\n最是分携时候，归来懒傍妆台。"},
{"title": "送王四十五归东都", "author": "徐铉", "dynasty": "宋代", "content": "海内兵方起，离筵泪易垂。\n怜君负米去，惜此落花时。\n想忆看来信，相宽指后期。\n殷勤手中柳，此是向南枝。"},
{"title": "送僧南归", "author": "简长", "dynasty": "宋代", "content": "渐老念乡国，先归独羡君。\n吴山全接汉，江树半藏云。\n振锡林烟断，添瓶涧月分。\n重栖上方定，孤狖雪中闻。"},
{"title": "西施 / 咏苎萝山", "author": "李白", "dynasty": "唐代", "content": "西施越溪女，出自苎萝山。\n秀色掩今古，荷花羞玉颜。\n浣纱弄碧水，自与清波闲。\n皓齿信难开，沉吟碧云间。\n勾践徵绝艳，扬蛾入吴关。\n提携馆娃宫，杳渺讵可攀。\n一破夫差国，千秋竟不还。"},
{"title": "别韦少府", "author": "李白", "dynasty": "唐代", "content": "西出苍龙门，南登白鹿原。\n欲寻商山皓，犹恋汉皇恩。\n水国远行迈，仙经深讨论。\n洗心向溪月，清耳敬亭猿。\n筑室在人境，闭门无世喧。\n多君枉高驾，赠我以微言。\n交乃意气合，道因风雅存。\n别离有相思，瑶瑟与金樽。"},
{"title": "减字木兰花·送别", "author": "苏轼", "dynasty": "宋代", "content": "天台旧路。\n应恨刘郎来又去。\n别酒频倾。\n忍听阳关第四声。\n刘郎未老。\n怀恋仙乡重得到。\n只恐因循。\n不见如今劝酒人。"},
{"title": "点绛唇·再和送钱公永", "author": "苏轼", "dynasty": "宋代", "content": "莫唱阳关，风流公子方终宴。\n秦山禹甸。\n缥缈真奇观。\n北望平原，落日山衔半。\n孤帆远。\n我歌君乱。\n一送西飞雁。"},
{"title": "沁园春·送翁宾旸游鄂渚", "author": "吴文英", "dynasty": "宋代", "content": "情如之何，暮涂为客，忍堪送君。\n便江湖天远，中宵同月，关河秋近。\n何日清尘。\n玉尘生风，貂裘明雪，幕府英雄今几人。\n行须早，料刚肠肯殢，泪眼离颦。\n平生秀句清尊。\n到帐动风开自有神。\n听夜鸣黄鹤，楼高百尺，朝驰白马，笔扫千军。\n贾傅才高，岳家军在，好勒燕然石上文。\n松江上，念故人老矣，甘卧闲云。"},
{"title": "风流子·枫林凋晚叶", "author": "周邦彦", "dynasty": "宋代", "content": "枫林凋晚叶，关河迥，楚客惨将归。\n望一川暝霭，雁声哀怨；半规凉月，人影参差。\n酒醒后，泪花销凤蜡，风幕卷金泥。\n砧杵韵高，唤回残梦；绮罗香减，牵起馀悲。\n亭皋分襟地，难拚处，偏是掩面牵衣。\n何况怨怀长结，重见无期。\n想寄恨书中，银钩空满；断肠声里，玉筯还垂。\n多少暗愁密意，唯有天知。"},
{"title": "木兰花慢·送归云去雁", "author": "张孝祥", "dynasty": "宋代", "content": "送归云去雁，淡寒采满溪楼。\n正佩解湘腰，钗孤楚鬓，鸾鉴分收。\n凝情望行处路，但疏烟远树织离忧。\n只有楼前流水，伴人清泪长流。\n霜华夜永逼衾裯，唤谁护衣篝？今粉馆重来，芳尘未扫，争见嬉游！情知闷来殢酒，奈回肠不醉只添愁。\n脉脉无言竟日，断魂双鹜南州。"},
{"title": "船下夔州郭宿雨湿不得上岸别王十二判官", "author": "杜甫", "dynasty": "唐代", "content": "依沙宿舸船，石濑月娟娟。\n风起春灯乱，江鸣夜雨悬。\n晨钟云外湿，胜地石堂烟。\n柔橹轻鸥外，含凄觉汝贤。"},
{"title": "南乡子·舟中记梦", "author": "辛弃疾", "dynasty": "宋代", "content": "欹枕艣声边，贪听咿哑聒醉眠。\n梦里笙歌花底去；依然，翠袖盈盈在眼前。\n　　别后两眉尖，欲说还休梦已阑。\n只记埋怨前夜月，相看，不管人愁独自圆。"},
{"title": "解蹀躞·醉云又兼醒雨", "author": "吴文英", "dynasty": "宋代", "content": "醉云又兼醒雨，楚梦时来往。\n倦蜂刚著梨花、惹游荡。\n还作一段相思，冷波叶舞愁红，送人双桨。\n暗凝想。\n情共天涯秋黯，朱桥锁深巷。\n会稀投得轻分、顿惆怅。\n此去幽曲谁来，可怜残照西风，半妆楼上。"},
{"title": "石城乐", "author": "佚名", "dynasty": "南北朝", "content": "闻欢远行去，相送方山亭。\n风吹黄檗藩，恶闻苦篱声。"},
{"title": "凤衔杯·追悔当初孤深愿", "author": "柳永", "dynasty": "宋代", "content": "追悔当初孤深愿。\n经年价、两成幽怨。\n任越水吴山，似屏如障堪游玩。\n奈独自、慵抬眼。\n赏烟花，听弦管。\n图欢笑、转加肠断。\n更时展丹青，强拈书信频频看。\n又争似、亲相见。"},
{"title": "送人游岭南", "author": "戴叔伦", "dynasty": "唐代", "content": "少别华阳万里游，近南风景不曾秋。\n红芳绿笋是行路，纵有啼猿听却幽。"},
{"title": "浣溪沙·粉上依稀有泪痕", "author": "薛昭蕴", "dynasty": "唐代", "content": "粉上依稀有泪痕，郡庭花落欲黄昏，远情深恨与谁论？记得去年寒食日，延秋门外卓金轮，日斜人散暗销魂。"},
{"title": "送董元达", "author": "谢逸", "dynasty": "宋代", "content": "读书不作儒生酸，跃马西入金城关。\n塞垣苦寒风气恶，归来面皱须眉斑。\n先皇召见延和殿，议论慷慨天开颜。\n谤书盈箧不复辩，脱身来看江南山。\n长江滚滚蛟龙怒，扁舟此去何当还？大梁城里定相见，玉川破屋应数间。"},
{"title": "好事近·帘外五更风", "author": "纳兰性德", "dynasty": "清代", "content": "帘外五更风，消受晓寒时节。\n刚剩秋衾一半，拥透帘残月。\n争教清泪不成冰？好处便轻别。\n拟把伤离情绪，待晓寒重说。"},
{"title": "寿阳曲·别朱帘秀", "author": "卢挚", "dynasty": "元代", "content": "才欢悦，早间别，痛煞煞好难割舍。\n画船儿载将春去也，空留下半江明月。"},
{"title": "送陆务观福建提仓", "author": "韩元吉", "dynasty": "宋代", "content": "觥船相对百分空，京口追随似梦中。\n落纸云烟君似旧，盈巾霜雪我成翁。\n春来茗叶还争白，腊尽梅梢尽放红。\n领略溪山须妙语，小迂旌节上凌风。"},
{"title": "酒泉子·黛薄红深", "author": "顾敻", "dynasty": "五代", "content": "黛薄红深，约掠绿鬟云腻。\n小鸳鸯，金翡翠，称人心。\n锦鳞无处传幽意，海燕兰堂春又去，隔年书，千点泪，恨难任。"},
{"title": "浣溪沙·荷芰风轻帘幕香", "author": "顾敻", "dynasty": "五代", "content": "荷芰风轻帘幕香，绣衣鸂鶒泳回塘，小屏闲掩旧潇湘。\n恨入空帷鸾影独，泪凝双脸渚莲光，薄情年少悔思量。"},
{"title": "临行与故游夜别", "author": "何逊", "dynasty": "南北朝", "content": "历稔共追随，一旦辞群匹。\n复如东注水，未有西归日。\n夜雨滴空阶，晓灯暗离室。\n相悲各罢酒，何时同促膝？"},
{"title": "喜迁莺·鸠雨细", "author": "许棐", "dynasty": "宋代", "content": "鸠雨细，燕风斜。\n春悄谢娘家。\n一重帘外即天涯。\n何必暮云遮。\n钏金寒，钗玉冷。\n薄醉欲成还醒。\n一春梳洗不簪花。\n孤负几韶华。"},
{"title": "锦堂春·坠髻慵梳", "author": "柳永", "dynasty": "宋代", "content": "坠髻慵梳，愁蛾懒画，心绪是事阑珊。\n觉新来憔悴，金缕衣宽。\n认得这疏狂意下，向人诮譬如闲。\n把芳容整顿，恁地轻孤，争忍心安。\n依前过了旧约，甚当初赚我，偷翦云鬟。\n几时得归来，香阁深关。\n待伊要、尤云殢雨，缠绣衾、不与同欢。\n侭更深、款款问伊，今后敢更无端。"},
{"title": "春愁曲", "author": "温庭筠", "dynasty": "唐代", "content": "红丝穿露珠帘冷，百尺哑哑下纤绠。\n远翠愁山入卧屏，两重云母空烘影。\n凉簪坠发春眠重，玉兔煴香柳如梦。\n锦叠空床委堕红，飔飔扫尾双金凤。\n蜂喧蝶驻俱悠扬，柳拂赤阑纤草长。\n觉后梨花委平绿，春风和雨吹池塘。"},
{"title": "早春行", "author": "王维", "dynasty": "唐代", "content": "紫梅发初遍，黄鸟歌犹涩。\n谁家折杨女，弄春如不及。\n爱水看妆坐，羞人映花立。\n香畏风吹散，衣愁露沾湿。\n玉闺青门里，日落香车入。\n游衍益相思，含啼向彩帷。\n忆君长入梦，归晚更生疑。\n不及红檐燕，双栖绿草时。"},
{"title": "望夫词", "author": "施肩吾", "dynasty": "唐代", "content": "手爇寒灯向影频，回文机上暗生尘。\n自家夫婿无消息，却恨桥头卖卜人。"},
{"title": "酒泉子·杨柳舞风", "author": "顾敻", "dynasty": "五代", "content": "杨柳舞风，轻惹春烟残雨。\n杏花愁，莺正语，画楼东。\n锦屏寂寞思无穷，还是不知消息。\n镜尘生，珠泪滴，损仪容。"},
{"title": "小桃红·玉箫声断凤凰楼", "author": "杨果", "dynasty": "元代", "content": "玉箫声断凤凰楼，憔悴人别后。\n留得啼痕满罗袖。\n去来休，楼前风景浑依旧。\n当初只恨，无情烟柳，不解系行舟。"},
{"title": "斗百花·煦色韶光明媚", "author": "柳永", "dynasty": "宋代", "content": "煦色韶光明媚，轻霭低笼芳树。\n池塘浅蘸烟芜，帘幕闲垂飞絮。\n春困厌厌，抛掷斗草工夫，冷落踏青心绪。\n终日扃朱户。\n远恨绵绵，淑景迟迟难度。\n年少傅粉，依前醉眠何处。\n深院无人，黄昏乍拆秋千，空锁满庭花雨。"},
{"title": "临江仙·月色穿帘风入竹", "author": "顾敻", "dynasty": "五代", "content": "月色穿帘风入竹，倚屏双黛愁时。\n砌花含露两三枝。\n如啼恨脸，魂断损容仪。\n香烬暗消金鸭冷，可堪辜负前期。\n绣襦不整鬓鬟欹。\n几多惆怅，情绪在天涯！"},
{"title": "春闺怨·不系雕鞍门前柳", "author": "乔吉", "dynasty": "元代", "content": "不系雕鞍门前柳，玉容寂寞见花羞，冷风儿吹雨黄昏后。\n帘控钩，掩上珠楼，风雨替花愁。"},
{"title": "献衷心·见好花颜色", "author": "欧阳炯", "dynasty": "五代", "content": "见好花颜色，争笑东风，双脸上，晚妆同。\n闭小楼深阁，春景重重。\n三五夜，偏有恨，月明中。\n情未已，信曾通，满衣犹自染檀红。\n恨不如双燕，飞舞帘栊。\n春欲暮，残絮尽，柳条空。"},
{"title": "蝶恋花·小院深深门掩亚", "author": "欧阳修", "dynasty": "宋代", "content": "小院深深门掩亚。\n寂寞珠帘，画阁重重下。\n欲近禁烟微雨罢，绿杨深处秋千挂。\n傅粉狂游犹未舍。\n不念芳时。\n眉黛无人画。\n薄幸未归春去也，杏花零落香红谢。"},
{"title": "阳春曲·闺怨", "author": "徐再思", "dynasty": "元代", "content": "妾身悔作商人妇，妾命当逢薄幸夫。\n别时只说到东吴，三载余，却得广州书。"},
{"title": "河传·花落", "author": "孙光宪", "dynasty": "五代", "content": "花落，烟薄，谢家池阁，寂寞春深。\n翠蛾轻敛意沉吟，沾襟，无人知此心。\n玉炉香断霜灰冷，帘铺影，梁燕归红杏。\n晚来天，空悄然，孤眠，枕檀云髻偏。"},
{"title": "浣溪沙·云淡风高叶乱飞", "author": "顾敻", "dynasty": "五代", "content": "云淡风高叶乱飞，小庭寒雨绿苔微，深闺人静掩屏帷。\n粉黛暗愁金带枕，鸳鸯空绕画罗衣，那堪辜负不思归！"},
{"title": "倾杯·离宴殷勤", "author": "柳永", "dynasty": "宋代", "content": "离宴殷勤，兰舟凝滞，看看送行南浦。\n情知道世上，难使皓月长圆，彩云镇聚。\n算人生、悲莫悲于轻别，最苦正欢娱，便分鸳侣。\n泪流琼脸，梨花一枝春带雨。\n惨黛蛾、盈盈无绪。\n共黯然消魂，重携素手，话别临行，犹自再三、问道君须去。\n频耳畔低语。\n知多少、他日深盟，平生丹素。\n从今尽把凭鳞羽。"},
{"title": "临江仙·四海十年兵不解", "author": "陈克", "dynasty": "宋代", "content": "四海十年兵不解，胡尘直到江城。\n岁华销尽客心惊。\n疏髯浑似雪，衰涕欲生冰。\n送老薤盐何处是，我缘应在吴兴。\n故人相望若为情。\n别愁深夜雨，孤影小窗灯。"},
{"title": "忆江南·红绣被", "author": "牛峤", "dynasty": "唐代", "content": "红绣被，两两间鸳鸯。\n不是鸟中偏爱尔，为缘交颈睡南塘。\n全胜薄情郎。"},
{"title": "临江仙·深秋寒夜银河静", "author": "尹鹗", "dynasty": "五代", "content": "深秋寒夜银河静，月明深院中庭。\n西窗幽梦等闲成。\n逡巡觉后，特地恨难平。\n红烛半条残焰短，依稀暗背锦屏。\n枕前何事最伤情？梧桐叶上，点点露珠零。"},
{"title": "虞美人·残灯风灭炉烟冷", "author": "纳兰性德", "dynasty": "清代", "content": "残灯风灭炉烟冷，相伴唯孤影。\n判教狼藉醉清樽，为问世间醒眼是何人。\n难逢易散花间酒，饮罢空搔首。\n闲愁总付醉来眠，只恐醒时依旧到樽前。"},
{"title": "虞美人·玉楼缥缈孤烟际", "author": "欧阳澈", "dynasty": "宋代", "content": "玉楼缥缈孤烟际。\n徒倚愁如醉。\n雁来人远暗消魂。\n帘卷一钩新月、怯黄昏。\n那人音信全无个。\n幽恨谁凭破。\n扑花蝴蝶若知人。\n为我一场清梦、去相亲。"},
{"title": "水仙子·灯花占信又无功", "author": "杨朝英", "dynasty": "元代", "content": "灯花占信又无功，鹊报佳音耳过风。\n绣衾温暖和谁共？隔云山千万重，因此上惨绿愁红。\n不付能博得个团圆梦，觉来时又扑个空。\n杜鹃声啼过墙东。"},
{"title": "虞美人·愁痕满地无人省", "author": "纳兰性德", "dynasty": "清代", "content": "愁痕满地无人省，露湿琅玕影。\n闲阶小立倍荒凉。\n还剩旧时月色在潇湘。\n薄情转是多情累，曲曲柔肠碎。\n红笺向壁字模糊，忆共灯前呵手为伊书。"},
{"title": "浣溪沙·雨歇梧桐泪乍收", "author": "纳兰性德", "dynasty": "清代", "content": "雨歇梧桐泪乍收，遣怀翻自忆从头。\n摘花销恨旧风流。\n帘影碧桃人已去，屧痕苍藓径空留。\n两眉何处月如钩？"},
{"title": "祭妹文", "author": "袁枚", "dynasty": "清代", "content": "乾隆丁亥冬，葬三妹素文于上元之羊山，而奠以文曰：　　呜呼！汝生于浙，而葬于斯，离吾乡七百里矣；当时虽觭梦幻想，宁知此为归骨所耶？　　汝以一念之贞，遇人仳离，致孤危托落，虽命之所存，天实为之；然而累汝至此者，未尝非予之过也。\n予幼从先生授经，汝差肩而坐，爱听古人节义事；一旦长成，遽躬蹈之。\n呜呼！使汝不识《诗》、《书》，或未必艰贞若是。\n　　余捉蟋蟀，汝奋臂出其间；岁寒虫僵，同临其穴。\n今予殓汝葬汝，而当日之情形，憬然赴目。\n予九岁，憩书斋，汝梳双髻，披单缣来，温《缁衣》一章；适先生奓户入，闻两童子音琅琅然，不觉莞尔，连呼“则则”，此七月望日事也。\n汝在九原，当分明记之。\n予弱冠粤行，汝掎裳悲恸。\n逾三年，予披宫锦还家，汝从东厢扶案出，一家瞠视而笑，不记语从何起，大概说长安登科、函使报信迟早云尔。\n凡此琐琐，虽为陈迹，然我一日未死，则一日不能忘。\n旧事填膺，思之凄梗，如影历历，逼取便逝。\n悔当时不将嫛婗情状，罗缕记存；然而汝已不在人间，则虽年光倒流，儿时可再，而亦无与为证印者矣。\n　　汝之义绝高氏而归也，堂上阿奶，仗汝扶持；家中文墨，眣汝办治。\n尝谓女流中最少明经义、谙雅故者。\n汝嫂非不婉嫕，而于此微缺然。\n故自汝归后，虽为汝悲，实为予喜。\n予又长汝四岁，或人间长者先亡，可将身后托汝；而不谓汝之先予以去也！　　前年予病，汝终宵刺探，减一分则喜，增一分则忧。\n后虽小差，犹尚殗殜，无所娱遣；汝来床前，为说稗官野史可喜可愕之事，聊资一欢。\n呜呼！今而后，吾将再病，教从何处呼汝耶？　　汝之疾也，予信医言无害，远吊扬州；汝又虑戚吾心，阻人走报；及至绵惙已极，阿奶问：“望兄归否？”强应曰：“诺。\n”已予先一日梦汝来诀，心知不祥，飞舟渡江，果予以未时还家，而汝以辰时气绝；四支犹温，一目未瞑，盖犹忍死待予也。\n呜呼痛哉！早知诀汝，则予岂肯远游？即游，亦尚有几许心中言要汝知闻、共汝筹画也。\n而今已矣！除吾死外，当无见期。\n吾又不知何日死，可以见汝；而死后之有知无知，与得见不得见，又卒难明也。\n然则抱此无涯之憾，天乎人乎！而竟已乎！　　汝之诗，吾已付梓；汝之女，吾已代嫁；汝之生平，吾已作传；惟汝之窀穸，尚未谋耳。\n先茔在杭，江广河深，势难归葬，故请母命而宁汝于斯，便祭扫也。\n其傍，葬汝女阿印；其下两冢：一为阿爷侍者朱氏，一为阿兄侍者陶氏。\n羊山旷渺，南望原隰，西望栖霞，风雨晨昏，羁魂有伴，当不孤寂。\n所怜者，吾自戊寅年读汝哭侄诗后，至今无男；两女牙牙，生汝死后，才周睟耳。\n予虽亲在未敢言老，而齿危发秃，暗里自知；知在人间，尚复几日？阿品远官河南，亦无子女，九族无可继者。\n汝死我葬，我死谁埋？汝倘有灵，可能告我？　　呜呼！生前既不可想，身后又不可知；哭汝既不闻汝言，奠汝又不见汝食。\n纸灰飞扬，朔风野大，阿兄归矣，犹屡屡回头望汝也。\n呜呼哀哉！呜呼哀哉！"},
{"title": "木兰花令·宿造口闻夜雨寄子由才叔", "author": "苏轼", "dynasty": "宋代", "content": "梧桐叶上三更雨。\n惊破梦魂无觅处。\n夜凉枕簟已知秋，更听寒蛩促机杼。\n梦中历历来时路。\n犹在江亭醉歌舞。\n尊前必有问君人，为道别来心与绪。"},
{"title": "蝶恋花·百尺朱楼临大道", "author": "王国维", "dynasty": "近现代", "content": "百尺朱楼临大道。\n楼外轻雷，不间昏和晓。\n独倚阑干人窈窕。\n闲中数尽行人小。\n一霎车尘生树杪。\n陌上楼头，都向尘中老。\n薄晚西风吹雨到。\n明朝又是伤流潦。"},
{"title": "相见欢·微云一抹遥峰", "author": "纳兰性德", "dynasty": "清代", "content": "微云一抹遥峰，冷溶溶，恰与个人清晓画眉同。\n红蜡泪，青绫被，水沉浓，却与黄茅野店听西风。"},
{"title": "菩萨蛮·玉楼明月长相忆", "author": "温庭筠", "dynasty": "唐代", "content": "玉楼明月长相忆，柳丝袅娜春无力。\n门外草萋萋，送君闻马嘶。\n画罗金翡翠，香烛销成泪。\n花落子规啼，绿窗残梦迷。"},
{"title": "悼亡诗三首", "author": "潘安", "dynasty": "魏晋", "content": "荏苒冬春谢，寒暑忽流易。\n之子归穷泉，重壤永幽隔。\n私怀谁克从，淹留亦何益。\n僶俛恭朝命，回心反初役。\n望庐思其人，入室想所历。\n帏屏无髣髴，翰墨有馀迹。\n流芳未及歇，遗挂犹在壁。\n怅恍如或存，回惶忡惊惕。\n如彼翰林鸟，双栖一朝只。\n如彼游川鱼，比目中路析。\n春风缘隙来，晨霤承檐滴。\n寝息何时忘，沉忧日盈积。\n庶几有时衰，庄缶犹可击。\n皎皎窗中月，照我室南端。\n清商应秋至，溽暑随节阑。\n凛凛凉风升，始觉夏衾单。\n岂曰无重纩，谁与同岁寒。\n岁寒无与同，朗月何胧胧。\n展转盻枕席，长簟竟床空。\n床空委清尘，室虚来悲风。\n独无李氏灵，髣髴覩尔容。\n抚衿长叹息，不觉涕沾胸。\n沾胸安能已，悲怀从中起。\n寝兴目存形，遗音犹在耳。\n上惭东门吴，下愧蒙庄子。\n赋诗欲言志，此志难具纪。\n命也可奈何，长戚自令鄙。\n曜灵运天机，四节代迁逝。\n凄凄朝露凝，烈烈夕风厉。\n奈何悼淑俪，仪容永潜翳。\n念此如昨日，谁知已卒岁。\n改服从朝政，哀心寄私制。\n茵帱张故房，朔望临尔祭。\n尔祭讵几时，朔望忽复尽。\n衾裳一毁撤，千载不复引。\n亹亹朞月周，戚戚弥相愍。\n悲怀感物来，泣涕应情陨。\n驾言陟东阜，望坟思纡轸。\n徘徊墟墓间，欲去复不忍。\n徘徊不忍去，徙倚步踟蹰。\n落叶委埏侧，枯荄带坟隅。\n孤魂独茕茕，安知灵与无。\n投心遵朝命，挥涕强就车。\n谁谓帝宫远，路极悲有余。"},
{"title": "偶成", "author": "李清照", "dynasty": "宋代", "content": "十五年前花月底，相从曾赋赏花诗。\n今看花月浑相似，安得情怀似往时。"},
{"title": "少年游·算来好景只如斯", "author": "纳兰性德", "dynasty": "清代", "content": "算来好景只如斯，惟许有情知。\n寻常风月，等闲谈笑，称意即相宜。\n十年青鸟音尘断，往事不胜思。\n一钩残照，半帘飞絮，总是恼人时。"},
{"title": "画堂春·东风吹柳日初长", "author": "秦观", "dynasty": "宋代", "content": "东风吹柳日初长，雨余芳草斜阳。\n杏花零落燕泥香，睡损红妆。\n宝篆烟销龙凤，画屏云锁潇湘。\n夜寒微透薄罗裳，无限思量。"},
{"title": "如梦令·曾宴桃源深洞", "author": "李存勖", "dynasty": "五代", "content": "曾宴桃源深洞，一曲清歌舞凤。\n长记欲别时，和泪出门相送。\n如梦！如梦！残月落花烟重。"},
{"title": "菩萨蛮·回文冬闺怨", "author": "苏轼", "dynasty": "宋代", "content": "雪花飞暖融香颊。\n颊香融暖飞花雪。\n欺雪任单衣。\n衣单任雪欺。\n别时梅子结。\n结子梅时别。\n归不恨开迟。\n迟开恨不归。"},
{"title": "采桑子·谢家庭院残更立", "author": "纳兰性德", "dynasty": "清代", "content": "谢家庭院残更立，燕宿雕梁。\n月度银墙，不辨花丛那辨香。\n此情已自成追忆，零落鸳鸯。\n雨歇微凉，十一年前梦一场。"},
{"title": "前出塞九首·其六", "author": "杜甫", "dynasty": "唐代", "content": "挽弓当挽强，用箭当用长。\n射人先射马，擒贼先擒王。\n杀人亦有限，列国自有疆。\n苟能制侵陵，岂在多杀伤。"},
{"title": "菩提偈", "author": "惠能", "dynasty": "唐代", "content": "菩提本无树，明镜亦非台。\n佛性常清净，何处有尘埃！身是菩提树，心为明镜台。\n明镜本清净，何处染尘埃！菩提本无树，明镜亦非台。\n本来无一物，何处惹尘埃！菩提只向心觅，何劳向外求玄？听说依此修行，西方只在目前！"},
{"title": "送天台陈庭学序", "author": "宋濂", "dynasty": "明代", "content": "西南山水，惟川蜀最奇。\n然去中州万里，陆有剑阁栈道之险，水有瞿塘、滟滪之虞。\n跨马行，则篁竹间山高者，累旬日不见其巅际。\n临上而俯视，绝壑万仞，杳莫测其所穷，肝胆为之悼栗。\n水行，则江石悍利，波恶涡诡，舟一失势尺寸，辄糜碎土沉，下饱鱼鳖。\n其难至如此。\n故非仕有力者，不可以游；非材有文者，纵游无所得；非壮强者，多老死于其地。\n嗜奇之士恨焉。\n　　天台陈君庭学，能为诗，由中书左司掾，屡从大将北征，有劳，擢四川都指挥司照磨，由水道至成都。\n成都，川蜀之要地，扬子云、司马相如、诸葛武侯之所居，英雄俊杰战攻驻守之迹，诗人文士游眺饮射赋咏歌呼之所，庭学无不历览。\n既览必发为诗，以纪其景物时世之变，于是其诗益工。\n越三年，以例自免归，会予于京师；其气愈充，其语愈壮，其志意愈高；盖得于山水之助者侈矣。\n　　予甚自愧，方予少时，尝有志于出游天下，顾以学未成而不暇。\n及年壮方可出，而四方兵起，无所投足。\n逮今圣主兴而宇内定，极海之际，合为一家，而予齿益加耄矣。\n欲如庭学之游，尚可得乎？　　然吾闻古之贤士，若颜回、原宪，皆坐守陋室，蓬蒿没户，而志意常充然，有若囊括于天地者。\n此其故何也？得无有出于山水之外者乎？庭学其试归而求焉？苟有所得，则以告予，予将不一愧而已也！"},
{"title": "惜红衣·簟枕邀凉", "author": "姜夔", "dynasty": "宋代", "content": "簟枕邀凉，琴书换日，睡余无力。\n细洒冰泉，并刀破甘碧。\n墙头唤酒，谁问讯、城南诗客。\n岑寂，高柳晚蝉，说西风消息。\n虹梁水陌，鱼浪吹香，红衣半狼藉。\n维舟试望，故国渺天北。\n可惜柳边沙外，不共美人游历。\n问甚时同赋，三十六陂秋色？"},
{"title": "南歌子·感旧", "author": "苏轼", "dynasty": "宋代", "content": "寸恨谁云短，绵绵岂易裁。\n半年眉绿未曾开。\n明月好风闲处、是人猜。\n春雨消残冻，温风到冷灰。\n尊前一曲为谁哉。\n留取曲终一拍、待君来。"},
{"title": "忆秦娥·情脉脉", "author": "程垓", "dynasty": "宋代", "content": "情脉脉。\n半黄橙子和香擘。\n和香擘。\n分明记得，袖香熏窄。\n别来人远关山隔。\n见梅不忍和花摘。\n和花摘。\n有书无雁，寄谁归得。"},
{"title": "送魏十六还苏州", "author": "皇甫冉", "dynasty": "唐代", "content": "秋夜深深北送君，阴虫切切不堪闻。\n归舟明日毗陵道，回首姑苏是白云。"},
{"title": "乌夜啼·春思", "author": "赵令畤", "dynasty": "宋代", "content": "楼上萦帘弱絮，墙头碍月低花。\n年年春事关心事，肠断欲栖鸦。\n舞镜鸾衾翠减，啼珠凤蜡红斜。\n重门不锁相思梦，随意绕天涯。"},
{"title": "满庭芳·汉上繁华", "author": "徐君宝妻", "dynasty": "宋代", "content": "汉上繁华，江南人物，尚遗宣政风流。\n绿窗朱户，十里烂银钩。\n一旦刀兵齐举，旌旗拥、百万貔貅。\n长驱入，歌楼舞榭，风卷落花愁。\n清平三百载，典章文物，扫地俱休。\n幸此身未北，犹客南州。\n破鉴徐郎何在？空惆怅、相见无由。\n从今后，断魂千里，夜夜岳阳楼。"},
{"title": "离亭赋得折杨柳二首", "author": "李商隐", "dynasty": "唐代", "content": "暂凭尊酒送无憀，莫损愁眉与细腰。\n人世死前唯有别，春风争拟惜长条。\n含烟惹雾每依依，万绪千条拂落晖。\n为报行人休折尽，半留相送半迎归。"},
{"title": "贺新郎·用前韵送杜叔高", "author": "辛弃疾", "dynasty": "宋代", "content": "细把君诗说。\n怅余音、钧天浩荡，洞庭胶葛。\n千尺阴崖尘不到，惟有层冰积雪。\n乍一见、寒生毛发。\n自昔佳人多薄命，对古来、一片伤心月。\n金屋冷，夜调瑟。\n去天尺五君家别。\n看乘空、鱼龙惨淡，风云开合。\n起望衣冠神州路，白日销残战骨。\n叹夷甫、诸人清绝。\n夜半狂歌悲风起，听铮铮、阵马檐间铁。\n南共北，正分裂。"},
{"title": "临江仙·滚滚长江东逝水", "author": "杨慎", "dynasty": "明代", "content": "滚滚长江东逝水，浪花淘尽英雄。\n是非成败转头空。\n青山依旧在，几度夕阳红。\n白发渔樵江渚上，惯看秋月春风。\n一壶浊酒喜相逢。\n古今多少事，都付笑谈中。"},
{"title": "明日歌", "author": "钱福", "dynasty": "明代", "content": "明日复明日，明日何其多。\n我生待明日，万事成蹉跎。\n世人若被明日累，春去秋来老将至。\n朝看水东流，暮看日西坠。\n百年明日能几何？请君听我明日歌。\n明日复明日，明日何其多！日日待明日，万事成蹉跎。\n世人皆被明日累，明日无穷老将至。\n晨昏滚滚水东流，今古悠悠日西坠。\n百年明日能几何？请君听我明日歌。"},
{"title": "浣溪沙·送叶淳老", "author": "苏轼", "dynasty": "宋代", "content": "阳羡姑苏已买田。\n相逢谁信是前缘。\n莫教便唱水如天。\n我作洞霄君作守，白头相对故依然。\n西湖知有几同年。"},
{"title": "浣溪沙·和无咎韵", "author": "陆游", "dynasty": "宋代", "content": "懒向沙头醉玉瓶，唤君同赏小窗明。\n夕阳吹角最关情。\n忙日苦多闲日少，新愁常续旧愁生。\n客中无伴怕君行。"},
{"title": "水调歌头·呈汉阳使君", "author": "王以宁", "dynasty": "宋代", "content": "大别我知友，突兀起西州。\n十年重见，依旧秀色照清眸。\n常记鲒碕狂客，邀我登楼雪霁，杖策拥羊裘。\n山吐月千仞，残夜水明楼。\n黄粱梦，未觉枕，几经秋。\n与君邂逅，相逐飞步碧山头。\n举酒一觞今古，叹息英雄骨冷，清泪不能收。\n鹦鹉更谁赋，遗恨满芳州。"},
{"title": "江神子·送元济之归豫章", "author": "辛弃疾", "dynasty": "宋代", "content": "乱云扰扰水潺潺。\n笑溪山。\n几时闲。\n更觉桃源，人去隔仙凡。\n万壑千岩楼外雪，琼作树，玉为栏。\n倦游回首且加餐。\n短篷寒。\n画图间。\n见说娇颦，拥髻待君看。\n二月东湖湖上路，官柳嫩，野梅残。"},
{"title": "南邻", "author": "杜甫", "dynasty": "唐代", "content": "锦里先生乌角巾，园收芋栗未全贫。\n惯看宾客儿童喜，得食阶除鸟雀驯。\n秋水才深四五尺，野航恰受两三人。\n白沙翠竹江村暮，相对柴门月色新。"},
{"title": "柳枝·江南岸", "author": "朱敦儒", "dynasty": "宋代", "content": "江南岸，江北岸。\n折送行人无尽时。\n恨分离。\n酒一杯，泪双垂。\n君到长安百事违。\n几时归。"},
{"title": "宣州送裴坦判官往舒州时牧欲赴官归京", "author": "杜牧", "dynasty": "唐代", "content": "日暖泥融雪半消，行人芳草马声骄。\n九华山路云遮寺，清弋江村柳拂桥。\n君意如鸿高的的，我心悬旆正摇摇。\n同来不得同归去，故国逢春一寂寥！"},
{"title": "鹧鸪天·绿橘梢头几点春", "author": "晏几道", "dynasty": "宋代", "content": "绿橘梢头几点春。\n似留香蕊送行人。\n明朝紫凤朝天路，十二重城五碧云。\n歌渐咽，酒初醺。\n尽将红泪湿湘裙。\n赣江西畔从今日，明月清风忆使君。"},
{"title": "送友人南归", "author": "王维", "dynasty": "唐代", "content": "万里春应尽，三江雁亦稀。\n连天汉水广，孤客郢城归。\n郧国稻苗秀，楚人菰米肥。\n悬知倚门望，遥识老莱衣。"},
{"title": "暮春浐水送别 / 一作暮春送客", "author": "韩琮", "dynasty": "唐代", "content": "绿暗红稀出凤城，暮云楼阁古今情。\n行人莫听宫前水，流尽年光是此声。"},
{"title": "齐州送祖三 / 河上送赵仙舟 / 淇上别赵仙舟", "author": "王维", "dynasty": "唐代", "content": "相逢方一笑，相送还成泣。\n祖帐已伤离，荒城复愁入。\n天寒远山净，日暮长河急。\n解缆君已遥，望君犹伫立。"},
{"title": "夜飞鹊·河桥送人处", "author": "周邦彦", "dynasty": "宋代", "content": "河桥送人处，凉夜何其。\n斜月远堕余辉。\n铜盘烛泪已流尽，霏霏凉露沾衣。\n相将散离会，探风前津鼓，树杪参旗。\n华骢会意，纵扬鞭、亦自行迟。\n迢递路回清野，人语渐无闻，空带愁归。\n何意重红满地，遗钿不见，斜迳都迷。\n兔葵燕麦，向残阳、欲与人齐。\n但徘徊班草，欷歔酹酒，极望天西。"},
{"title": "送薛种游湖南", "author": "杜牧", "dynasty": "唐代", "content": "贾傅松醪酒，秋来美更香。\n怜君片云思，一棹去潇湘。"},
{"title": "送湖南部曲", "author": "辛弃疾", "dynasty": "宋代", "content": "青衫匹马万人呼，幕府当年急急符。\n愧我明珠成薏苡，负君赤手缚於菟。\n观书老眼明如镜，论事惊人胆满躯。\n万里云霄送君去，不妨风雨破吾庐。"},
{"title": "柳梢青·锦样江山", "author": "张煌言", "dynasty": "明代", "content": "锦样江山，何人坏了，雨瘴烟峦。\n故苑莺花，旧家燕子，一例阑珊。\n此身付与天顽。\n休更问、秦关汉关。\n白发镜中，青萍匣里，和泪相看。"},
{"title": "送二兄入蜀", "author": "卢照邻", "dynasty": "唐代", "content": "关山客子路，花柳帝王城。\n此中一分手，相顾怜无声。"},
{"title": "高阳台·送陈君衡被召", "author": "周密", "dynasty": "宋代", "content": "照野旌旗，朝天车马，平沙万里天低。\n宝带金章，尊前茸帽风欹。\n秦关汴水经行地，想登临、都付新诗。\n纵英游，叠鼓清笳，骏马名姬。\n酒酣应对燕山雪，正冰河月冻，晓陇云飞。\n投老残年，江南谁念方回。\n东风渐绿西湖柳，雁已还、人未南归。\n最关情，折尽梅花，难寄相思。"},
{"title": "苏武令·塞上风高", "author": "李纲", "dynasty": "宋代", "content": "塞上风高，渔阳秋早。\n惆怅翠华音杳，驿使空驰，征鸿归尽，不寄双龙消耗。\n念白衣、金殿除恩，归黄阁、未成图报。\n谁信我、致主丹衷，伤时多故，未作救民方召。\n调鼎为霖，登坛作将，燕然即须平扫。\n拥精兵十万，横行沙漠，奉迎天表。"},
{"title": "水调歌头·冒大风渡沙子", "author": "李处全", "dynasty": "宋代", "content": "落日暝云合，客子意如何。\n定知今日，封六巽二弄干戈。\n四望际天空阔，一叶凌涛掀舞，壮志未消磨。\n为向吴儿道，听我扣舷歌。\n我常欲，利剑戟，斩蛟鼍。\n胡尘未扫，指挥壮士挽天河。\n谁料半生忧患，成就如今老态，白发逐年多。\n对此貌无恐，心亦畏风波。"},
{"title": "德佑二年岁旦·其二", "author": "郑思肖", "dynasty": "宋代", "content": "有怀长不释，一语一酸辛。\n此地暂胡马，终身只宋民。\n读书成底事，报国是何人。\n耻见干戈里，荒城梅又春。"},
{"title": "送族弟绾从军安西", "author": "李白", "dynasty": "唐代", "content": "汉家兵马乘北风，鼓行而西破犬戎。\n尔随汉将出门去，剪虏若草收奇功。\n君王按剑望边色，旄头已落胡天空。\n匈奴系颈数应尽，明年应入蒲萄宫。"},
{"title": "庆州败", "author": "苏舜钦", "dynasty": "宋代", "content": "无战王者师，有备军之志。\n天下承平数十年，此语虽存人所弃。\n今岁西戎背世盟，直随秋风寇边城。\n屠杀熟户烧障堡，十万驰骋山岳倾。\n国家防塞今有谁？官为承制乳臭儿。\n酣觞大嚼乃事业，何尝识会兵之机？符移火急蒐卒乘，意谓就戮如缚尸。\n未成一军已出战，驱逐急使缘崄巇。\n马肥甲重士饱喘，虽有弓剑何所施？连颠自欲堕深谷，虏骑笑指声嘻嘻。\n一麾发伏雁行出，山下奄截成重围。\n我军免胄乞死所，承制面缚交涕洟。\n逡巡下令艺者全，争献小技歌且吹。\n其余劓馘放之去，东走矢液皆淋漓。\n道无耳准若怪兽，不自愧耻犹生归！守者沮气陷者苦，尽由主将之所为。\n地机不见欲侥胜，羞辱中国堪伤悲！"},
{"title": "沁园春·记上层楼", "author": "陈人杰", "dynasty": "宋代", "content": "予弱冠之年，随牒江东漕闱，尝与友人暇日命酒层楼。\n不惟钟阜、石城之胜，班班在目，而平淮如席，亦横陈樽俎间。\n既而北历淮山，自齐安溯江泛湖，薄游巴陵，又得登岳阳楼，以尽荆州之伟观。\n孙刘虎视遗迹依然，山川草木，差强人意。\n洎回京师，日诣丰乐楼以观西湖。\n因诵友人“东南妩媚，雌了男儿”之句，叹息者久之。\n酒酣，大书东壁，以写胸中之勃郁。\n时嘉熙庚子秋季下浣也。\n记上层楼，与岳阳楼，酾酒赋诗。\n望长山远水，荆州形胜，夕阳枯木，六代兴衰。\n扶起仲谋，唤回玄德，笑杀景升豚犬儿。\n归来也，对西湖叹息，是梦耶非？诸君傅粉涂脂，问南北战争都不知。\n恨孤山霜重，梅凋老叶；平堤雨急，柳泣残丝。\n玉垒腾烟，珠淮飞浪，万里腥风送鼓鼙。\n原夫辈，算事今如此，安用毛锥？"},
{"title": "雅志小饮适宽仲送相州法酝并竹萌同至", "author": "姜特立", "dynasty": "宋代", "content": "相州昼锦堂厨酝，卫国淇川岸竹萌。\n二物烦君走分饷，时哉乘兴倒瑶觥。"},
{"title": "水龙吟·夜来风雨匆匆", "author": "程垓", "dynasty": "宋代", "content": "夜来风雨匆匆，故园定是花无几。\n愁多怨极，等闲孤负，一年芳意。\n柳困桃慵，杏青梅小，对人容易。\n算好春长在，好花长见，原只是、人憔悴。\n回首池南旧事，恨星星、不堪重记。\n如今但有，看花老眼，伤时清泪。\n不怕逢花瘦，只愁怕、老来风味。\n待繁红乱处，留云借月，也须拚醉。"},
{"title": "遣遇", "author": "杜甫", "dynasty": "唐代", "content": "磐折辞主人，开帆驾洪涛。\n春水满南国，朱崖云日高。\n舟子废寝食，飘风争所操。\n我行匪利涉，谢尔从者劳。\n石间采蕨女，鬻市输官曹。\n丈夫死百役，暮返空村号。\n闻见事略同，刻剥及锥刀。\n贵人岂不仁？视汝如莠蒿！索钱多门户，丧乱纷嗷嗷。\n奈何黠吏徒，渔夺成逋逃！自喜遂生理，花时甘缊袍。"},
{"title": "醉高歌·感怀", "author": "姚燧", "dynasty": "元代", "content": "十年燕月歌声，几点吴霜鬓影。\n西风吹起鲈鱼兴，已在桑榆暮景。\n荣枯枕上三更，傀儡场头四并。\n人生幻化如泡影，那个临危自省？岸边烟柳苍苍，江上寒波漾漾。\n阳关旧曲低低唱，只恐行人断肠。\n十年旧剑长吁，一曲琵琶暗许。\n月明江上别湓浦，愁听兰舟夜雨。"},
{"title": "永王东巡歌·其一", "author": "李白", "dynasty": "唐代", "content": "永王正月东出师，天子遥分龙虎旗。\n楼船一举风波静，江汉翻为燕鹜池。"},
{"title": "游金山寺", "author": "苏轼", "dynasty": "宋代", "content": "我家江水初发源，宦游直送江入海。\n闻道潮头一丈高，天寒尚有沙痕在。\n中泠南畔石盘陀，古来出没随涛波。\n试登绝顶望乡国，江南江北青山多。\n羁愁畏晚寻归楫，山僧苦留看落日。\n微风万顷靴文细，断霞半空鱼尾赤。\n是时江月初生魄，二更月落天深黑。\n江心似有炬火明，飞焰照山栖鸟惊。\n怅然归卧心莫识，非鬼非人竟何物？江山如此不归山，江神见怪惊我顽。\n我谢江神岂得已，有田不归如江水。"},
{"title": "鹧鸪天·楼上谁将玉笛吹", "author": "张炎", "dynasty": "宋代", "content": "楼上谁将玉笛吹？山前水阔暝云低。\n劳劳燕子人千里，落落梨花雨一枝。\n修禊近，卖饧时。\n故乡惟有梦相随。\n夜来折得江头柳，不是苏堤也皱眉。"},
{"title": "卜算子·五月八日夜凤凰亭纳凉", "author": "叶梦得", "dynasty": "宋代", "content": "新月挂林梢，暗水鸣枯沼。\n时见疏星落画檐，几点流萤小。\n归意已无多，故作连环绕。\n欲寄新声问采菱，水阔烟波渺。"},
{"title": "日暮", "author": "杜甫", "dynasty": "唐代", "content": "牛羊下来久，各已闭柴门。\n风月自清夜，江山非故园。\n石泉流暗壁，草露滴秋根。\n头白灯明里，何须花烬繁。"},
{"title": "二十二年元旦", "author": "鲁迅", "dynasty": "近现代", "content": "云封高岫护将军，霆击寒春灭下民。\n到底不如租界好，打牌声里又新春。"},
{"title": "德佑二年岁旦·其一", "author": "郑思肖", "dynasty": "宋代", "content": "力不胜于胆，逢人空泪垂。\n一心中国梦，万古下泉诗。\n日近望犹见，天高问岂知。\n朝朝向南拜，愿睹汉旌旗。"},
{"title": "凭阑人·金陵道中", "author": "乔吉", "dynasty": "元代", "content": "瘦马驮诗天一涯，倦鸟呼愁村数家。\n扑头飞柳花，与人添鬓华。"},
{"title": "江行", "author": "严羽", "dynasty": "宋代", "content": "暝色蒹葭外，苍茫旅眺情。\n残雪和雁断，新月带潮生。\n天到水中尽，舟随树杪行。\n离家今几宿，厌听棹歌声。"},
{"title": "山寺夜起", "author": "江湜", "dynasty": "清代", "content": "月升岩石巅，下照一溪烟。\n烟色如云白，流来野寺前。\n开门惜夜景，矫首看霜天。\n谁见无家客，山中独不眠。"},
{"title": "渔家傲·寄仲高", "author": "陆游", "dynasty": "宋代", "content": "东望山阴何处是？往来一万三千里。\n写得家书空满纸。\n流清泪，书回已是明年事。\n寄语红桥桥下水，扁舟何日寻兄弟？行遍天涯真老矣。\n愁无寐，鬓丝几缕茶烟里。"},
{"title": "题齐安城楼", "author": "杜牧", "dynasty": "唐代", "content": "呜轧江楼角一声，微阳潋潋落寒汀。\n不用凭栏苦回首，故乡七十五长亭。"},
{"title": "醉落魄·席上呈元素", "author": "苏轼", "dynasty": "宋代", "content": "分携如昨。\n人生到处萍飘泊。\n偶然相聚还离索。\n多病多愁，须信从来错。\n尊前一笑休辞却。\n天涯同是伤沦落。\n故山犹负平生约。\n西望峨嵋，长羡归飞鹤。"},
{"title": "滞雨", "author": "李商隐", "dynasty": "唐代", "content": "滞雨长安夜，残灯独客愁。\n故乡云水地，归梦不宜秋。"},
{"title": "夜宿七盘岭", "author": "沈佺期", "dynasty": "唐代", "content": "独游千里外，高卧七盘西。\n晓月临窗近，天河入户低。\n芳春平仲绿，清夜子规啼。\n浮客空留听，褒城闻曙鸡。"},
{"title": "寿阳曲·潇湘夜雨", "author": "马致远", "dynasty": "元代", "content": "渔灯暗，客梦回。\n一声声滴人心碎。\n孤舟五更家万里，是离人几行清泪。"},
{"title": "满江红·暮雨初收", "author": "柳永", "dynasty": "宋代", "content": "暮雨初收，长川静、征帆夜落。\n临岛屿、蓼烟疏淡，苇风萧索。\n几许渔人飞短艇，尽载灯火归村落。\n遣行客、当此念回程，伤漂泊。\n桐江好，烟漠漠。\n波似染，山如削。\n绕严陵滩畔，鹭飞鱼跃。\n游宦区区成底事，平生况有云泉约。\n归去来、一曲仲宣吟，从军乐。"},
{"title": "闽中秋思", "author": "杜荀鹤", "dynasty": "唐代", "content": "雨匀紫菊丛丛色，风弄红蕉叶叶声。\n北畔是山南畔海，只堪图画不堪行。"},
{"title": "拟古", "author": "鲍照", "dynasty": "南北朝", "content": "幽并重骑射，少年好驰逐。\n毡带佩双鞬，象弧插雕服。\n兽肥春草短，飞鞚越平陆。\n朝游雁门上，暮还楼烦宿。\n石梁有余劲，惊雀无全目。\n汉虏方未和，边城屡翻覆。\n留我一白羽，将以分虎竹。"},
{"title": "晚春江晴寄友人 / 晚春别", "author": "韩琮", "dynasty": "唐代", "content": "晚日低霞绮，晴山远画眉。\n春青河畔草，不是望乡时。"},
{"title": "菩萨蛮·满宫明月梨花白", "author": "温庭筠", "dynasty": "唐代", "content": "满宫明月梨花白，故人万里关山隔。\n金雁一双飞，泪痕沾绣衣。\n小园芳草绿，家住越溪曲。\n杨柳色依依，燕归君不归。"},
{"title": "黄州快哉亭记", "author": "苏辙", "dynasty": "宋代", "content": "江出西陵，始得平地，其流奔放肆大。\n南合沅、湘，北合汉沔，其势益张。\n至于赤壁之下，波流浸灌，与海相若。\n清河张君梦得谪居齐安，即其庐之西南为亭，以览观江流之胜，而余兄子瞻名之曰“快哉”。\n　　盖亭之所见，南北百里，东西一舍。\n涛澜汹涌，风云开阖。\n昼则舟楫出没于其前，夜则鱼龙悲啸于其下。\n变化倏忽，动心骇目，不可久视。\n今乃得玩之几席之上，举目而足。\n西望武昌诸山，冈陵起伏，草木行列，烟消日出。\n渔夫樵父之舍，皆可指数。\n此其所以为“快哉”者也。\n至于长洲之滨，故城之墟。\n曹孟德、孙仲谋之所睥睨，周瑜、陆逊之所骋骛。\n其流风遗迹，亦足以称快世俗。\n　　昔楚襄王从宋玉、景差于兰台之宫，有风飒然至者，王披襟当之，曰：“快哉此风！寡人所与庶人共者耶？”宋玉曰：“此独大王之雄风耳，庶人安得共之！”玉之言盖有讽焉。\n夫风无雌雄之异，而人有遇，不遇之变；楚王之所以为乐，与庶人之所以为忧，此则人之变也，而风何与焉？士生于世，使其中不自得，将何往而非病？使其中坦然，不以物伤性，将何适而非快？今张君不以谪为患，窃会计之余功，而自放山水之间，此其中宜有以过人者。\n将蓬户瓮牖无所不快；而况乎濯长江之清流，揖西山之白云，穷耳目之胜以自适也哉！不然，连山绝壑，长林古木，振之以清风，照之以明月，此皆骚人思士之所以悲伤憔悴而不能胜者，乌睹其为快也哉！　　元丰六年十一月朔日，赵郡苏辙记。"},
{"title": "归朝欢·别岸扁舟三两只", "author": "柳永", "dynasty": "宋代", "content": "别岸扁舟三两只。\n葭苇萧萧风淅淅。\n沙汀宿雁破烟飞，溪桥残月和霜白。\n渐渐分曙色。\n路遥山远多行役。\n往来人，只轮双桨，尽是利名客。\n一望乡关烟水隔。\n转觉归心生羽翼。\n愁云恨雨两牵萦，新春残腊相催逼。\n岁华都瞬息。\n浪萍风梗诚何益。\n归去来，玉楼深处，有个人相忆。"},
{"title": "晚次乐乡县", "author": "陈子昂", "dynasty": "唐代", "content": "故乡杳无际，日暮且孤征。\n川原迷旧国，道路入边城。\n野戍荒烟断，深山古木平。\n如何此时恨，噭噭夜猿鸣。"},
{"title": "诉衷情·夜寒茅店不成眠", "author": "吴激", "dynasty": "宋代", "content": "夜寒茅店不成眠，残月照吟鞭。\n黄花细雨时候，催上渡头船。\n鸥似雪，水如天，忆当年。\n到家应是，童稚牵衣，笑我华颠。"},
{"title": "新年", "author": "无可", "dynasty": "唐代", "content": "燃灯朝复夕，渐作长年身。\n紫阁未归日，青门又见春。\n掩关寒过尽，开定草生新。\n自有林中趣，谁惊岁去频。"},
{"title": "观潮", "author": "苏轼", "dynasty": "宋代", "content": "庐山烟雨浙江潮，未至千般恨不消。\n到得还来别无事，庐山烟雨浙江潮。"},
{"title": "度大庾岭", "author": "宋之问", "dynasty": "唐代", "content": "度岭方辞国，停轺一望家。\n魂随南翥鸟，泪尽北枝花。\n山雨初含霁，江云欲变霞。\n但令归有日，不敢恨长沙。"},
{"title": "杂诗", "author": "佚名", "dynasty": "唐代", "content": "劝君莫惜金缕衣，劝君须惜少年时。\n有花堪折直须折，莫待无花空折枝。\n青天无云月如烛，露泣梨花白如玉。\n子规一夜啼到明，美人独在空房宿。\n空赐罗衣不赐恩，一薰香后一销魂。\n虽然舞袖何曾舞，常对春风裛泪痕。\n不洗残妆凭绣床，也同女伴绣鸳鸯。\n回针刺到双飞处，忆著征夫泪数行。\n眼想心思梦里惊，无人知我此时情。\n不如池上鸳鸯鸟，双宿双飞过一生。\n一去辽阳系梦魂，忽传征骑到中门。\n纱窗不肯施红粉，徒遣萧郎问泪痕。\n莺啼露冷酒初醒，罨画楼西晓角鸣。\n翠羽帐中人梦觉，宝钗斜坠枕函声。\n行人南北分征路，流水东西接御沟。\n终日坡前怨离别，谩名长乐是长愁。\n偏倚绣床愁不起，双垂玉箸翠鬟低。\n卷帘相待无消息，夜合花前日又西。\n悔将泪眼向东开，特地愁从望里来。\n三十六峰犹不见，况伊如燕这身材。\n满目笙歌一段空，万般离恨总随风。\n多情为谢残阳意，与展晴霞片片红。\n两心不语暗知情，灯下裁缝月下行。\n行到阶前知未睡，夜深闻放剪刀声。\n近寒食雨草萋萋，著麦苗风柳映堤。\n早是有家归未得，杜鹃休向耳边啼。\n水纹珍簟思悠悠，千里佳期一夕休。\n从此无心爱良夜，任他明月下西楼。\n数日相随两不忘，郎心如妾妾如郎。\n出门便是东西路，把取红笺各断肠。\n无定河边暮角声，赫连台畔旅人情。\n函关归路千馀里，一夕秋风白发生。\n花落长川草色青，暮山重叠两冥冥。\n逢春便觉飘蓬苦，今日分飞一涕零。\n洛阳才子邻箫恨，湘水佳人锦瑟愁。\n今昔两成惆怅事，临邛春尽暮江流。\n浙江轻浪去悠悠，望海楼吹望海愁。\n莫怪乡心随魄断，十年为客在他州。"},
{"title": "丰乐亭记", "author": "欧阳修", "dynasty": "宋代", "content": "修既治滁之明年，夏，始饮滁水而甘。\n问诸滁人，得于州南百步之远。\n其上则丰山，耸然而特立；下则幽谷，窈然而深藏；中有清泉，滃然而仰出。\n俯仰左右，顾而乐之。\n于是疏泉凿石，辟地以为亭，而与滁人往游其间。\n　　滁于五代干戈之际，用武之地也。\n昔太祖皇帝，尝以周师破李景兵十五万于清流山下，生擒其皇甫辉、姚凤于滁东门之外，遂以平滁。\n修尝考其山川，按其图记，升高以望清流之关，欲求辉、凤就擒之所。\n而故老皆无在也，盖天下之平久矣。\n自唐失其政，海内分裂，豪杰并起而争，所在为敌国者，何可胜数？及宋受天命，圣人出而四海一。\n向之凭恃险阻，铲削消磨，百年之间，漠然徒见山高而水清。\n欲问其事，而遗老尽矣！　　今滁介江淮之间，舟车商贾、四方宾客之所不至，民生不见外事，而安于畎亩衣食，以乐生送死。\n而孰知上之功德，休养生息，涵煦于百年之深也。\n　　修之来此，乐其地僻而事简，又爱其俗之安闲。\n既得斯泉于山谷之间，乃日与滁人仰而望山，俯而听泉。\n掇幽芳而荫乔木，风霜冰雪，刻露清秀，四时之景，无不可爱。\n又幸其民乐其岁物之丰成，而喜与予游也。\n因为本其山川，道其风俗之美，使民知所以安此丰年之乐者，幸生无事之时也。\n　　夫宣上恩德，以与民共乐，刺史之事也。\n遂书以名其亭焉。"},
{"title": "赴洛道中作", "author": "陆机", "dynasty": "魏晋", "content": "远游越山川，山川修且广。\n振策陟崇丘，安辔遵平莽。\n夕息抱影寐，朝徂衔思往。\n顿辔倚嵩岩，侧听悲风响。\n清露坠素辉，明月一何朗。\n抚枕不能寐，振衣独长想。"},
{"title": "晁错论", "author": "苏轼", "dynasty": "宋代", "content": "天下之患，最不可为者，名为治平无事，而其实有不测之忧。\n坐观其变，而不为之所，则恐至於不可救；起而强为之，则天下狃於治平之安而不吾信。\n惟仁人君子豪杰之士，为能出身为天下犯大难，以求成大功；此固非勉强期月之间，而苟以求名之所能也。\n　　天下治平，无故而发大难之端；吾发之，吾能收之，然后有辞於天下。\n事至而循循焉欲去之，使他人任其责，则天下之祸，必集於我。\n　　昔者晁错尽忠为汉，谋弱山东之诸侯，山东诸侯并起，以诛错为名；而天子不以察，以错为之说。\n天下悲错之以忠而受祸，不知错有以取之也。\n　　古之立大事者，不惟有超世之才，亦必有坚忍不拔之志。\n昔禹之治水，凿龙门，决大河而放之海。\n方其功之未成也，盖亦有溃冒冲突可畏之患；惟能前知其当然，事至不惧，而徐为之图，是以得至於成功。\n　　夫以七国之强，而骤削之，其为变，岂足怪哉？错不於此时捐其身，为天下当大难之冲，而制吴楚之命，乃为自全之计，欲使天子自将而己居守。\n且夫发七国之难者，谁乎？己欲求其名，安所逃其患。\n以自将之至危，与居守至安；己为难首，择其至安，而遣天子以其至危，此忠臣义士所以愤怨而不平者也。\n　　当此之时，虽无袁盎，错亦未免於祸。\n何者？己欲居守，而使人主自将。\n以情而言，天子固已难之矣，而重违其议。\n是以袁盎之说，得行於其间。\n使吴楚反，错已身任其危，日夜淬砺，东向而待之，使不至於累其君，则天子将恃之以为无恐，虽有百盎，可得而间哉？　　嗟夫！世之君子，欲求非常之功，则无务为自全之计。\n使错自将而讨吴楚，未必无功，惟其欲自固其身，而天子不悦。\n奸臣得以乘其隙，错之所以自全者，乃其所以自祸欤！"},
{"title": "贺新郎·别友", "author": "毛泽东", "dynasty": "近现代", "content": "挥手从兹去。\n更那堪凄然相向，苦情重诉。\n眼角眉梢都似恨，热泪欲零还住。\n知误会前番书语。\n过眼滔滔云共雾，算人间知己吾和汝。\n人有病，天知否？今朝霜重东门路，照横塘半天残月，凄清如许。\n汽笛一声肠已断，从此天涯孤旅。\n凭割断愁丝恨缕。\n要似昆仑崩绝壁，又恰像台风扫寰宇。\n重比翼，和云翥。"},
{"title": "点绛唇·闲倚胡床", "author": "苏轼", "dynasty": "宋代", "content": "闲倚胡床，庾公楼外峰千朵。\n与谁同坐。\n明月清风我。\n别乘一来，有唱应须和。\n还知么。\n自从添个。\n风月平分破。"},
{"title": "秋来", "author": "李贺", "dynasty": "唐代", "content": "桐风惊心壮士苦，衰灯络纬啼寒素。\n谁看青简一编书，不遣花虫粉空蠹。\n思牵今夜肠应直，雨冷香魂吊书客。\n秋坟鬼唱鲍家诗，恨血千年土中碧。"},
{"title": "放言五首·其一", "author": "白居易", "dynasty": "唐代", "content": "朝真暮伪何人辨，古往今来底事无。\n但爱臧生能诈圣，可知宁子解佯愚。\n草萤有耀终非火，荷露虽团岂是珠。\n不取燔柴兼照乘，可怜光彩亦何殊。"},
{"title": "南乡子·归梦寄吴樯", "author": "陆游", "dynasty": "宋代", "content": "归梦寄吴樯，水驿江程去路长。\n想见芳洲初系缆，斜阳，烟树参差认武昌。\n愁鬓点新霜，曾是朝衣染御香。\n重到故乡交旧少，凄凉，却恐他乡胜故乡。"},
{"title": "南陵道中 / 寄远", "author": "杜牧", "dynasty": "唐代", "content": "南陵水面漫悠悠，风紧云轻欲变秋。\n正是客心孤迥处，谁家红袖凭江楼？"},
{"title": "减字木兰花·伤怀离抱", "author": "欧阳修", "dynasty": "宋代", "content": "伤怀离抱，天若有情天亦老。\n此意如何？细似轻丝渺似波。\n扁舟岸侧，枫叶荻花秋索索。\n细想前欢，须著人间比梦间。"},
{"title": "沉醉东风·渔夫", "author": "白朴", "dynasty": "元代", "content": "黄芦岸白蘋渡口，绿柳堤红蓼滩头。\n虽无刎颈交，却有忘机友，点秋江白鹭沙鸥。\n傲杀人间万户侯，不识字烟波钓叟。"},
{"title": "菁菁者莪", "author": "佚名", "dynasty": "先秦", "content": "菁菁者莪，在彼中阿。\n既见君子，乐且有仪。\n菁菁者莪，在彼中沚。\n既见君子，我心则喜。\n菁菁者莪，在彼中陵。\n既见君子，锡我百朋。\n泛泛杨舟，载沉载浮。\n既见君子，我心则休。"},
{"title": "杳杳寒山道", "author": "寒山", "dynasty": "唐代", "content": "杳杳寒山道，落落冷涧滨。\n啾啾常有鸟，寂寂更无人。\n淅淅风吹面，纷纷雪积身。\n朝朝不见日，岁岁不知春。"},
{"title": "我侬词", "author": "管道升", "dynasty": "元代", "content": "尔侬我侬，忒煞情多，情多处，热似火。\n把一块泥，捻一个尔，塑一个我，将咱两个，一齐打破，用水调和。\n再捻一个尔，再塑一个我。\n我泥中有尔，尔泥中有我。\n我与尔生同一个衾，死同一个椁！"},
{"title": "浣溪沙·浅画香膏拂紫绵", "author": "陈克", "dynasty": "宋代", "content": "浅画香膏拂紫绵。\n牡丹花重翠云偏。\n手挼梅子并郎肩。\n病起心情终是怯，困来模样不禁怜。\n旋移针线小窗前。"},
{"title": "鬓云松令·枕函香", "author": "纳兰性德", "dynasty": "清代", "content": "枕函香，花径漏。\n依约相逢，絮语黄昏后。\n时节薄寒人病酒，刬地梨花，彻夜东风瘦。\n掩银屏，垂翠袖。\n何处吹箫，脉脉情微逗。\n肠断月明红豆蔻，月似当时，人似当时否？"},
{"title": "桂殿秋·思往事", "author": "朱彝尊", "dynasty": "清代", "content": "思往事，渡江干，青蛾低映越山看。\n共眠一舸听秋雨，小簟轻衾各自寒。"},
{"title": "有所思", "author": "卢仝", "dynasty": "唐代", "content": "当时我醉美人家，美人颜色娇如花。\n今日美人弃我去，青楼珠箔天之涯。\n天涯娟娟姮娥月，三五二八盈又缺。\n翠眉蝉鬓生别离，一望不见心断绝。\n心断绝，几千里？梦中醉卧巫山云，觉来泪滴湘江水。\n湘江两岸花木深，美人不见愁人心。\n含愁更奏绿绮琴，调高弦绝无知音。\n美人兮美人，不知为暮雨兮为朝云。\n相思一夜梅花发，忽到窗前疑是君。"},
{"title": "古相思曲·其一", "author": "佚名", "dynasty": "两汉", "content": "君似明月我似雾，雾随月隐空留露。\n君善抚琴我善舞，曲终人离心若堵。\n只缘感君一回顾，使我思君朝与暮。\n魂随君去终不悔，绵绵相思为君苦。\n相思苦，凭谁诉？遥遥不知君何处。\n扶门切思君之嘱，登高望断天涯路。"},
{"title": "溪居即事", "author": "崔道融", "dynasty": "唐代", "content": "篱外谁家不系船，春风吹入钓鱼湾。\n小童疑是有村客，急向柴门去却关。"},
{"title": "高唐赋", "author": "宋玉", "dynasty": "先秦", "content": "昔者楚襄王与宋玉游于云梦之台，望高之观，其上独有云气，崪兮直上，忽兮改容，须臾之间，变化无穷。\n王问玉曰：“此何气也？”玉对曰：“所谓朝云者也。\n”王曰：“何谓朝云？”玉曰：“昔者先王尝游高唐，怠而昼寝，梦见一妇人曰：‘妾，巫山之女也。\n为高唐之客。\n闻君游高唐，愿荐枕席。\n’王因幸之。\n去而辞曰：‘妾在巫山之阳，高丘之阻，旦为朝云，暮为行雨。\n朝朝暮暮，阳台之下。\n’旦朝视之，如言。\n故为立庙，号曰朝云。\n”王曰：“朝云始楚，状若何也？”玉对曰：“其始楚也，榯兮若松榯；其少进也，晰兮若姣姬，扬衭鄣日，而望所思。\n忽兮改容，偈兮若驾驷马，建羽旗。\n湫兮如风，凄兮如雨。\n风止雨霁，云无所处。\n”王曰：“寡人方今可以游乎？”玉曰：“可。\n”王曰：“其何如矣？”玉曰：“高矣显矣，临望远矣。\n广矣普矣，万物祖矣。\n上属于天，下见于渊，珍怪奇伟，不可称论。\n”王曰：“试为寡人赋之！”玉曰：“唯唯！”　　惟高唐之大体兮，殊无物类之可仪比。\n巫山赫其无畴兮，道互折而曾累。\n登巉巗而下望兮，临大阺之稸水。\n遇天雨之新霁兮，观百谷之俱集。\n濞汹汹其无声兮，溃淡淡而并入。\n滂洋洋而四施兮，蓊湛湛而弗上。\n长风至而波起兮，若丽山之孤亩。\n势薄岸而相击兮，隘交引而却会。\n崪中怒而特高兮，若浮海而望碣石。\n砾磥磥而相摩兮，巆震天之礚礚。\n巨石溺溺之瀺灂兮，沫潼潼而高厉，水澹澹而盘纡兮，洪波淫淫之溶。\n奔扬踊而相击兮，云兴声之霈霈。\n猛兽惊而跳骇兮，妄奔走而驰迈。\n虎豹豺兕，失气恐喙；雕鹗鹰鹞，飞扬伏窜。\n股战胁息，安敢妄挚。\n于是水虫尽暴，乘渚之阳，鼋鼍鱣鮪，交积纵横。\n振鳞奋翼，蜲蜲蜿蜿。\n　　中阪遥望，玄木冬荣，煌煌荧荧，夺人目精。\n爛兮若列星，曾不可殚形。\n榛林郁盛，葩华覆盖；双椅垂房，纠枝还会。\n徙靡澹淡，随波闇蔼；东西施翼，猗狔丰沛。\n绿叶紫裹，丹茎白蒂。\n纤条悲鸣；声似竽籁；清浊相和，五变四会。\n感心动耳，回肠伤气；孤子寡妇，寒心酸鼻。\n长吏隳官，贤士失志；愁思无已，叹息垂泪。\n　　登高远望，使人心瘁；盘岸巑岏，裖陈皑皑。\n磐石险峻，倾崎崖。\n巌岖参差，纵横相追。\n陬互横啎，背穴偃蹠。\n交加累积，重叠增益。\n状若砾柱，杂巫山下；仰视山巅，肃何千千。\n炫燿虹蜺，俯视峥嵘，窐寥窈冥，不见其底，虚闻松声。\n倾岸洋洋，立而熊经，久而不去，足尽汗出。\n悠悠忽忽，怊怅自失。\n使人心动，无故自恐。\n賁育之断，不能为勇。\n卒愕异物，不知所出。\n纵纵莘莘，若生于鬼，若出于神。\n状似走兽，或象飞禽。\n谲诡奇伟，不可究陈。\n上至观侧，地盖底平。\n箕踵漫衍，芳草罗生。\n秋兰茝蕙，江离载青。\n青荃射干，揭车苞并。\n薄草靡靡，聮延夭夭，越香掩掩；众雀嗷嗷，雌雄相失，哀鸣相号。\n王鴡鸝黄，正冥楚鸠。\n秭归思妇，垂鸡高巢。\n其鸣喈喈，当年遨游。\n更唱迭和，赴曲随流。\n　　有方之士，羡门高谿。\n上成郁林，公乐聚榖。\n进纯牺，祷琁室。\n醮诸神，礼太一。\n传祝已具，言辞已毕。\n王乃乘玉舆，驷仓螭，垂旒旌；旆合谐。\n紬大絃而雅声流，冽风过而增悲哀。\n于是调讴，令人惏悽，胁息曾。\n于是乃纵猎者，基趾如星，传言羽猎；衔枚无声，弓弩不发，罘不倾。\n涉莽莽，驰苹苹。\n飞鸟未及起，走兽未及发。\n何节奄忽，蹄足灑血。\n举功先得，获车已实。\n王将欲往见，必先斋戒。\n差时择日，简舆玄服。\n建云旆，蜺为旌，翠为盖。\n风起云止，千里而逝。\n盖发蒙，往自会，思万方，忧国害，开贤圣，辅不逮，九窍通郁，精神察滞。\n延年益寿千万岁。"},
{"title": "车遥遥篇", "author": "傅玄", "dynasty": "魏晋", "content": "车遥遥兮马洋洋，追思君兮不可忘。\n君安游兮西入秦，愿为影兮随君身。\n君在阴兮影不见，君依光兮妾所愿。"},
{"title": "鹧鸪天·博山寺作", "author": "辛弃疾", "dynasty": "宋代", "content": "不向长安路上行。\n却教山寺厌逢迎。\n味无味处求吾乐，材不材间过此生。\n宁作我，岂其卿。\n人间走遍却归耕。\n一松一竹真朋友，山鸟山花好弟兄。"},
{"title": "红豆曲", "author": "曹雪芹", "dynasty": "清代", "content": "滴不尽相思血泪抛红豆，开不完春柳春花满画楼。\n睡不稳纱窗风雨黄昏后，忘不了新愁与旧愁。\n咽不下玉粒金莼噎满喉；照不见菱花镜里形容瘦。\n展不开的眉头，捱不明的更漏。\n呀！恰便似遮不住的青山隐隐，流不断的绿水悠悠。"},
{"title": "竹枝词九首", "author": "刘禹锡", "dynasty": "唐代", "content": "白帝城头春草生，白盐山下蜀江清。\n南人上来歌一曲，北人莫上动乡情。\n山桃红花满上头，蜀江春水拍山流。\n花红易衰似郎意，水流无限似侬愁。\n江上朱楼新雨晴，瀼西春水縠文生。\n桥东桥西好杨柳，人来人去唱歌行。\n日出三竿春雾消，江头蜀客驻兰桡。\n凭寄狂夫书一纸，信在成都万里桥。\n两岸山花似雪开，家家春酒满银杯。\n昭君坊中多女伴，永安宫外踏青来。\n城西门前滟滪堆，年年波浪不能摧。\n懊恼人心不如石，少时东去复西来。\n瞿塘嘈嘈十二滩，此中道路古来难。\n长恨人心不如水，等闲平地起波澜。\n巫峡苍苍烟雨时，清猿啼在最高枝。\n个里愁人肠自断，由来不是此声悲。\n山上层层桃李花，云间烟火是人家。\n银钏金钗来负水，长刀短笠去烧畲。"},
{"title": "沁园春·情若连环", "author": "苏轼", "dynasty": "宋代", "content": "情若连环，恨如流水，甚时是休。\n也不须惊怪，沈郎易瘦，也不须惊怪，潘鬓先愁。\n总是难禁，许多魔难，奈好事教人不自由。\n空追想，念前欢杳杳，后会悠悠。\n凝眸，悔上层楼，谩惹起、新愁压旧愁。\n向彩笺写遍，相思字了，重重封卷，密寄书邮。\n料到伊行，时时开看，一看一回和泪收。\n须知道，这般病染，两处心头。"},
{"title": "沁园春·灵山齐庵赋时筑偃湖未成", "author": "辛弃疾", "dynasty": "宋代", "content": "叠嶂西驰，万马回旋，众山欲东。\n正惊湍直下，跳珠倒溅；小桥横截，缺月初弓。\n老合投闲，天教多事，检校长身十万松。\n吾庐小，在龙蛇影外，风雨声中。\n争先见面重重，看爽气朝来三数峰。\n似谢家子弟，衣冠磊落；相如庭户，车骑雍容。\n我觉其间，雄深雅健，如对文章太史公。\n新堤路，问偃湖何日，烟水蒙蒙？"},
{"title": "一丛花令·伤高怀远几时穷", "author": "张先", "dynasty": "宋代", "content": "伤高怀远几时穷？无物似情浓。\n离愁正引千丝乱，更东陌、飞絮蒙蒙。\n嘶骑渐遥，征尘不断，何处认郎踪。\n双鸳池沼水溶溶，南北小桡通。\n梯横画阁黄昏后，又还是、斜月帘栊。\n沉恨细思，不如桃杏，犹解嫁东风。"},
{"title": "诉衷情·花前月下暂相逢", "author": "张先", "dynasty": "宋代", "content": "花前月下暂相逢。\n苦恨阻从容。\n何况酒醒梦断，花谢月朦胧。\n花不尽，月无穷。\n两心同。\n此时愿作，杨柳千丝，绊惹春风。"},
{"title": "无题四首", "author": "李商隐", "dynasty": "唐代", "content": "来是空言去绝踪，月斜楼上五更钟。\n梦为远别啼难唤，书被催成墨未浓。\n蜡照半笼金翡翠，麝熏微度绣芙蓉。\n刘郎已恨蓬山远，更隔蓬山一万重。\n飒飒东风细雨来，芙蓉塘外有轻雷。\n金蟾啮锁烧香入，玉虎牵丝汲井回。\n贾氏窥帘韩掾少，宓妃留枕魏王才。\n春心莫共花争发，一寸相思一寸灰。\n含情春晼晚，暂见夜阑干。\n楼响将登怯，帘烘欲过难。\n多羞钗上燕，真愧镜中鸾。\n归去横塘晓，华星送宝鞍。\n何处哀筝随急管，樱花永巷垂杨岸。\n东家老女嫁不售，白日当天三月半。\n溧阳公主年十四，清明暖后同墙看。\n归来展转到五更，梁间燕子闻长叹。"},
{"title": "南阳送客", "author": "李白", "dynasty": "唐代", "content": "斗酒勿为薄，寸心贵不忘。\n坐惜故人去，偏令游子伤。\n离颜怨芳草，春思结垂杨。\n挥手再三别，临岐空断肠。"},
{"title": "临江仙引·上国", "author": "柳永", "dynasty": "宋代", "content": "上国。\n去客。\n停飞盖、促离筵。\n长安古道绵绵。\n见岸花啼露，对堤柳愁烟。\n物情人意，向此触目，无处不凄然。\n醉拥征骖犹伫立，盈盈泪眼相看。\n况绣帏人静，更山馆春寒。\n今宵怎向漏永，顿成两处孤眠。"},
{"title": "木兰花·燕鸿过后莺归去", "author": "晏殊", "dynasty": "宋代", "content": "燕鸿过后莺归去。\n细算浮生千万绪。\n长于春梦几多时，散似秋云无觅处。\n闻琴解佩神仙侣。\n挽断罗衣留不住。\n劝君莫作独醒人，烂醉花间应有数。"},
{"title": "河渎神·孤庙对寒潮", "author": "温庭筠", "dynasty": "唐代", "content": "孤庙对寒潮，西陵风雨萧萧。\n谢娘惆怅倚兰桡，泪流玉箸千条。\n暮天愁听思归乐，早梅香满山郭。\n回首两情萧索，离魂何处飘泊？"},
{"title": "浣溪沙·握手河桥柳似金", "author": "薛昭蕴", "dynasty": "唐代", "content": "握手河桥柳似金；蜂须轻惹百花心，蕙风兰思寄清琴。\n意满便同春水满，情深还似酒杯深，楚烟湘月两沈沈。"},
{"title": "送储邕之武昌", "author": "李白", "dynasty": "唐代", "content": "黄鹤西楼月，长江万里情。\n春风三十度，空忆武昌城。\n送尔难为别，衔杯惜未倾。\n湖连张乐地，山逐泛舟行。\n诺为楚人重，诗传谢朓清。\n沧浪吾有曲，寄入棹歌声。"},
{"title": "生查子·情景", "author": "姚宽", "dynasty": "宋代", "content": "郎如陌上尘，妾似堤边絮。\n相见两悠扬，踪迹无寻处。\n酒面扑春风，泪眼零秋雨。\n过了离别时，还解相思否？"},
{"title": "菩萨蛮·宝函钿雀金鸂鶒", "author": "温庭筠", "dynasty": "唐代", "content": "宝函钿雀金鸂鶒，沉香阁上吴山碧。\n杨柳又如丝，驿桥春雨时。\n画楼音信断，芳草江南岸。\n鸾镜与花枝，此情谁得知？"},
{"title": "落梅风·山无数", "author": "珠帘秀", "dynasty": "元代", "content": "山无数，烟万缕。\n憔悴煞玉堂人物。\n倚篷窗一身儿活受苦，恨不得随大江东去。"},
{"title": "代父送人之新安", "author": "陆娟", "dynasty": "明代", "content": "津亭杨柳碧毵毵，人立东风酒半酣。\n万点落花舟一叶，载将春色过江南。"},
{"title": "击梧桐·香靥深深", "author": "柳永", "dynasty": "宋代", "content": "香靥深深，姿姿媚媚，雅格奇容天与。\n自识伊来，便好看承，会得妖娆心素。\n临歧再约同欢，定是都把、平生相许。\n又恐恩情，易破难成，未免千般思虑。\n近日书来，寒暄而已，苦没忉忉言语。\n便认得、听人教当，拟把前言轻负。\n见说兰台宋玉，多才多艺善词赋。\n试与问、朝朝暮暮。\n行云何处去。"},
{"title": "子夜四时歌·自从别欢后", "author": "佚名", "dynasty": "南北朝", "content": "自从别欢后，叹音不绝响。\n黄檗向春生，苦心随日长。"},
{"title": "离思", "author": "李商隐", "dynasty": "唐代", "content": "气尽前溪舞，心酸子夜歌。\n峡云寻不得，沟水欲如何。\n朔雁传书绝，湘篁染泪多。\n无由见颜色，还自托微波。"},
{"title": "送从兄郜", "author": "方干", "dynasty": "唐代", "content": "道路本无限，又应何处逢。\n流年莫虚掷，华发不相容。\n野渡波摇月，空城雨翳钟。\n此心随去马，迢递过千峰。"},
{"title": "菩萨蛮·子规啼破城楼月", "author": "李师中", "dynasty": "宋代", "content": "子规啼破城楼月，画船晓载笙歌发。\n两岸荔枝红，万家烟雨中。\n佳人相对泣，泪下罗衣湿。\n从此信音稀，岭南无雁飞。"},
{"title": "凤吹笙曲", "author": "李白", "dynasty": "唐代", "content": "仙人十五爱吹笙，学得昆丘彩凤鸣。\n始闻炼气餐金液，复道朝天赴玉京。\n玉京迢迢几千里，凤笙去去无穷已。\n欲叹离声发绛唇，更嗟别调流纤指。\n此时惜别讵堪闻，此地相看未忍分。\n重吟真曲和清吹，却奏仙歌响绿云。\n绿云紫气向函关，访道应寻缑氏山。\n莫学吹笙王子晋，一遇浮丘断不还。"},
{"title": "一叶落·泪眼注", "author": "朱彝尊", "dynasty": "清代", "content": "泪眼注，临当去，此时欲住已难住。\n下楼复上楼，楼头风吹雨。\n风吹雨，草草离人语。"},
{"title": "一剪梅·唱到阳关第四声", "author": "刘仙伦", "dynasty": "宋代", "content": "唱到阳关第四声。\n香带轻分。\n罗带轻分。\n杏花时节雨纷纷。\n山绕孤村。\n水绕孤村。\n更没心情共酒尊。\n春衫香满，空有啼痕。\n一般离思两销魂。\n马上黄昏。\n楼上黄昏。"},
{"title": "之广陵宿常二南郭幽居", "author": "李白", "dynasty": "唐代", "content": "绿水接柴门，有如桃花源。\n忘忧或假草，满院罗丛萱。\n暝色湖上来，微雨飞南轩。\n故人宿茅宇，夕鸟栖杨园。\n还惜诗酒别，深为江海言。\n明朝广陵道，独忆此倾樽。"},
{"title": "应天长·平江波暖鸳鸯语", "author": "毛文锡", "dynasty": "五代", "content": "平江波暖鸳鸯语，两两钓船归极浦。\n芦洲一夜风和雨，飞起浅沙翘雪鹭。\n渔灯明远渚，兰棹今宵何处？罗袂从风轻举，愁杀采莲女！"},
{"title": "齐天乐·烟波桃叶西陵路", "author": "吴文英", "dynasty": "宋代", "content": "烟波桃叶西陵路，十年断魂潮尾。\n古柳重攀，轻鸥聚别，陈迹危亭独倚。\n凉飕乍起，渺烟碛飞帆，暮山横翠。\n但有江花，共临秋镜照憔悴。\n华堂烛暗送客，眼波回盼处，芳艳流水。\n素骨凝冰，柔葱蘸雪，犹忆分瓜深意。\n清尊未洗，梦不湿行云，漫沾残泪。\n可惜秋宵，乱蛩疏雨里。"},
{"title": "春夜别友人二首·其二", "author": "陈子昂", "dynasty": "唐代", "content": "紫塞白云断，青春明月初。\n对此芳樽夜，离忧怅有馀。\n清冷花露满，滴沥檐宇虚。\n怀君欲何赠，愿上大臣书。"},
{"title": "凭栏人·闺怨", "author": "王元鼎", "dynasty": "元代", "content": "垂柳依依惹暮烟，素魄娟娟当绣轩。\n妾身独自眠，月圆人未圆。\n啼得花残声更悲，叫得春归郎未知。\n杜鹃奴倩伊，问郎何日归？"},
{"title": "菩萨蛮·虫声泣露惊秋枕", "author": "秦观", "dynasty": "宋代", "content": "虫声泣露惊秋枕，罗帏泪湿鸳鸯锦。\n独卧玉肌凉，残更与恨长。\n阴风翻翠幔，雨涩灯花暗。\n毕竟不成眠，鸦啼金井寒。"},
{"title": "观别者", "author": "王维", "dynasty": "唐代", "content": "青青杨柳陌，陌上别离人。\n爱子游燕赵，高堂有老亲。\n不行无可养，行去百忧新。\n切切委兄弟，依依向四邻。\n都门帐饮毕，从此谢亲宾。\n挥涕逐前侣，含凄动征轮。\n车徒望不见，时见起行尘。\n吾亦辞家久，看之泪满巾。"},
{"title": "闺怨 / 怨诗", "author": "张纮", "dynasty": "两汉", "content": "去年离别雁初归，今夜裁缝萤已飞。\n征客近来音信断，不知何处寄寒衣？"},
{"title": "酒泉子·雨渍花零", "author": "李珣", "dynasty": "五代", "content": "雨渍花零，红散香凋池两岸。\n别情遥，春歌断，掩银屏。\n孤帆早晚离三楚，闲理钿筝愁几许。\n曲中情，弦上语，不堪听！"},
{"title": "河传·春浅", "author": "纳兰性德", "dynasty": "清代", "content": "春浅，红怨，掩双环。\n微雨花间，昼闲。\n无言暗将红泪弹。\n阑珊，香销轻梦还。\n斜倚画屏思往事，皆不是，空作相思字。\n记当时垂柳丝，花枝，满庭蝴蝶儿。"},
{"title": "木兰花·玉楼朱阁横金锁", "author": "晏殊", "dynasty": "宋代", "content": "玉楼朱阁横金锁，寒食清明春欲破。\n窗间斜月两眉愁，帘外落花双泪堕。\n朝云聚散真无那，百岁相看能几个。\n别来将为不牵情，万转千回思想过。"},
{"title": "青衫湿遍·悼亡", "author": "纳兰性德", "dynasty": "清代", "content": "青衫湿遍，凭伊慰我，忍便相忘。\n半月前头扶病，剪刀声、犹在银釭。\n忆生来、小胆怯空房。\n到而今，独伴梨花影，冷冥冥、尽意凄凉。\n愿指魂兮识路，教寻梦也回廊。\n咫尺玉钩斜路，一般消受，蔓草残阳。\n判把长眠滴醒，和清泪、搅入椒浆。\n怕幽泉、还为我神伤。\n道书生簿命宜将息，再休耽、怨粉愁香。\n料得重圆密誓，难禁寸裂柔肠。"},
{"title": "浣溪沙·楼倚春江百尺高", "author": "张先", "dynasty": "宋代", "content": "楼倚春江百尺高，烟中还未见归桡，几时期信似江潮？花片片飞风弄蝶，柳阴阴下水平桥，日长才过又今宵。"},
{"title": "感怀", "author": "李清照", "dynasty": "宋代", "content": "宣和辛丑八月十日到莱，独坐一室，平生所见，皆不在目前。\n几上有《礼韵》，因信手开之，约以所开为韵作诗，偶得“子”字，因以为韵，作感怀诗。\n寒窗败几无书史，公路可怜合至此。\n青州从事孔方兄，终日纷纷喜生事。\n作诗谢绝聊闭门，燕寝凝香有佳思。\n静中吾乃得至交，乌有先生子虚子。"},
{"title": "卜算子·秋色到空闺", "author": "夏完淳", "dynasty": "明代", "content": "秋色到空闺，夜扫梧桐叶。\n谁料同心结不成，翻就相思结。\n十二玉阑干，风动灯明灭。\n立尽黄昏泪几行，一片鸦啼月。"},
{"title": "鹊踏枝·萧索清秋珠泪坠", "author": "冯延巳", "dynasty": "五代", "content": "萧索清秋珠泪坠，枕簟微凉，展转浑无寐。\n残酒欲醒中夜起，月明如练天如水。\n阶下寒声啼络纬，庭树金风，悄悄重门闭。\n可惜旧欢携手地，思量一夕成憔悴。"},
{"title": "清平乐", "author": "晏殊", "dynasty": "宋代", "content": "春来秋去。\n往事知何处？燕子归飞兰泣露。\n光景千留不住。\n酒阑人散忡忡。\n闲阶独倚梧桐。\n记得去年今日，依前黄叶西风。"},
{"title": "闺怨二首·其一", "author": "沈如筠", "dynasty": "唐代", "content": "雁尽书难寄，愁多梦不成。\n愿随孤月影，流照伏波营。"},
{"title": "日射", "author": "李商隐", "dynasty": "唐代", "content": "日射纱窗风撼扉，香罗拭手春事违。\n回廊四合掩寂寞，碧鹦鹉对红蔷薇。"},
{"title": "怨词", "author": "王昭君", "dynasty": "两汉", "content": "秋木萋萋，其叶萎黄，有鸟处山，集于苞桑。\n养育毛羽，形容生光，既得行云，上游曲房。\n离宫绝旷，身体摧藏，志念没沉，不得颉颃。\n虽得委禽，心有徊惶，我独伊何，来往变常。\n翩翩之燕，远集西羌，高山峨峨，河水泱泱。\n父兮母兮，进阻且长，呜呼哀哉！忧心恻伤。"},
{"title": "蝶恋花·一别家山音信杳", "author": "施耐庵", "dynasty": "明代", "content": "一别家山音信杳，百种相思，肠断何时了。\n燕子不来花又老，一春瘦的腰儿小。\n薄幸郎君何日到，想自当初，莫要相逢好。\n好梦欲成还又觉，绿窗但觉莺啼晓。"},
{"title": "哭孟浩然", "author": "王维", "dynasty": "唐代", "content": "故人不可见，汉水日东流。\n借问襄阳老，江山空蔡州。"},
{"title": "江楼晚眺景物鲜奇吟玩成篇寄水部张员外", "author": "白居易", "dynasty": "唐代", "content": "澹烟疏雨间斜阳，江色鲜明海气凉。\n蜃散云收破楼阁，虹残水照断桥梁。\n风翻白浪花千片，雁点青天字一行。\n好著丹青图画取，题诗寄与水曹郎。"},
{"title": "木兰花·独上小楼春欲暮", "author": "韦庄", "dynasty": "唐代", "content": "独上小楼春欲暮，愁望玉关芳草路。\n消息断，不逢人，却敛细眉归绣户。\n坐看落花空叹息，罗袂湿斑红泪滴。\n千山万水不曾行，魂梦欲教何处觅？"},
{"title": "舟中读元九诗", "author": "白居易", "dynasty": "唐代", "content": "把君诗卷灯前读，诗尽灯残天未明。\n眼痛灭灯犹闇坐，逆风吹浪打船声。"},
{"title": "凭阑人·寄征衣", "author": "姚燧", "dynasty": "元代", "content": "欲寄君衣君不还，不寄君衣君又寒。\n寄与不寄间，妾身千万难。"},
{"title": "望夫山", "author": "刘禹锡", "dynasty": "唐代", "content": "终日望夫夫不归，化为孤石苦相思。\n望来已是几千载，只似当时初望时。"},
{"title": "鹧鸪天·寒日萧萧上琐窗", "author": "李清照", "dynasty": "宋代", "content": "寒日萧萧上琐窗，梧桐应恨夜来霜。\n酒阑更喜团茶苦，梦断偏宜瑞脑香。\n秋已尽，日犹长，仲宣怀远更凄凉。\n不如随分尊前醉，莫负东篱菊蕊黄。"},
{"title": "喜迁莺·晓月坠", "author": "李煜", "dynasty": "五代", "content": "晓月坠，宿云微，无语枕频欹。\n梦回芳草思依依，天远雁声稀。\n啼莺散，馀花乱，寂寞画堂深院。\n片红休埽尽从伊，留待舞人归。"},
{"title": "菩萨蛮·忆郎还上层楼曲", "author": "张先", "dynasty": "宋代", "content": "忆郎还上层楼曲。\n楼前芳草年年绿。\n绿似去时袍。\n回头风袖飘。\n郎袍应已旧。\n颜色非长久。\n惜恐镜中春。\n不如花草新。"},
{"title": "蝶恋花·又到绿杨曾折处", "author": "纳兰性德", "dynasty": "清代", "content": "又到绿杨曾折处，不语垂鞭，踏遍清秋路。\n衰草连天无意绪，雁声远向萧关去。\n不恨天涯行役苦，只恨西风，吹梦成今古。\n明日客程还几许，沾衣况是新寒雨。"},
{"title": "菩萨蛮·朔风吹散三更雪", "author": "纳兰性德", "dynasty": "清代", "content": "朔风吹散三更雪，倩魂犹恋桃花月。\n梦好莫催醒，由他好处行。\n无端听画角，枕畔红冰薄。\n塞马一声嘶，残星拂大旗。"},
{"title": "行香子·丹阳寄述古", "author": "苏轼", "dynasty": "宋代", "content": "携手江村，梅雪飘裙。\n情何限、处处消魂。\n故人不见，旧曲重闻。\n向望湖楼，孤山寺，涌金门。\n寻常行处，题诗千首，绣罗衫、与拂红尘。\n别来相忆，知是何人？有湖中月，江边柳，陇头云。"},
{"title": "浪淘沙·帘外五更风", "author": "李清照", "dynasty": "宋代", "content": "帘外五更风，吹梦无踪。\n画楼重上与谁同？记得玉钗斜拨火，宝篆成空。\n回首紫金峰，雨润烟浓。\n一江春浪醉醒中。\n留得罗襟前日泪，弹与征鸿。"},
{"title": "忆江南·多少泪", "author": "李煜", "dynasty": "五代", "content": "多少泪，沾袖复横颐。\n心事莫将和泪滴，凤笙休向月明吹，肠断更无疑。"},
{"title": "菩萨蛮·问君何事轻离别", "author": "纳兰性德", "dynasty": "清代", "content": "问君何事轻离别，一年能几团圆月。\n杨柳乍如丝，故园春尽时。\n春归归不得，两桨松花隔。\n旧事逐寒潮，啼鹃恨未消。"},
{"title": "生查子·关山魂梦长", "author": "晏几道", "dynasty": "宋代", "content": "关山魂梦长，鱼雁音尘少。\n两鬓可怜青，只为相思老。\n归梦碧纱窗，说与人人道。\n真个别离难，不似相逢好。"},
{"title": "谢赐珍珠", "author": "江采萍", "dynasty": "唐代", "content": "桂叶双眉久不描，残妆和泪污红绡。\n长门尽日无梳洗，何必珍珠慰寂寥。"},
{"title": "春梦", "author": "岑参", "dynasty": "唐代", "content": "洞房昨夜春风起，故人尚隔湘江水。\n枕上片时春梦中，行尽江南数千里。"},
{"title": "寒闺怨", "author": "白居易", "dynasty": "唐代", "content": "寒月沉沉洞房静，真珠帘外梧桐影。\n秋霜欲下手先知，灯底裁缝剪刀冷。"},
{"title": "夜送赵纵", "author": "杨炯", "dynasty": "唐代", "content": "赵氏连城璧，由来天下传。\n送君还旧府，明月满前川。"},
{"title": "清平乐·风鬟雨鬓", "author": "纳兰性德", "dynasty": "清代", "content": "风鬟雨鬓，偏是来无准。\n倦倚玉阑看月晕，容易语低香近。\n软风吹遍窗纱，心期便隔天涯。\n从此伤春伤别，黄昏只对梨花。"},
{"title": "沁园春·梦孚若", "author": "刘克庄", "dynasty": "宋代", "content": "何处相逢，登宝钗楼，访铜雀台。\n唤厨人斫就，东溟鲸脍，圉人呈罢，西极龙媒。\n天下英雄，使君与操，余子谁堪共酒杯。\n车千乘，载燕南赵北，剑客奇才。\n饮酣画鼓如雷。\n谁信被晨鸡轻唤回。\n叹年光过尽，功名未立，书生老去，机会方来。\n使李将军，遇高皇帝，万户侯何足道哉。\n披衣起，但凄凉感旧，慷慨生哀。"},
{"title": "摸鱼儿·记年时人人何处", "author": "何梦桂", "dynasty": "宋代", "content": "记年时、人人何处，长亭曾共杯酒。\n酒阑归去行人远，折不尽长亭柳。\n渐白首。\n待把酒送君，恰又清明后。\n青条似旧，问江北江南，离愁如我，还更有人否。\n留不住，强把蔬盘瀹韭。\n行舟又报潮候。\n风急岸花飞尽也，一曲啼红满袖。\n春波皱。\n青草外、人间此恨年年有。\n留连握手。\n数人世相逢，百年欢笑，能得几回又。"},
{"title": "折杨柳 / 和练秀才杨柳", "author": "杨巨源", "dynasty": "唐代", "content": "水边杨柳曲尘丝，立马烦君折一枝。\n惟有春风最相惜，殷勤更向手中吹。"},
{"title": "卜算子·席上送王彦猷", "author": "周紫芝", "dynasty": "宋代", "content": "江北上归舟，再见江南岸。\n江北江南几度秋，梦里朱颜换。\n人是岭头云，聚散天谁管。\n君似孤云何处归，我似离群雁。"},
{"title": "木兰花慢·席上送张仲固帅兴元", "author": "辛弃疾", "dynasty": "宋代", "content": "汉中开汉业，问此地、是耶非。\n想剑指三秦，君王得意，一战东归。\n追亡事、今不见，但山川满目泪沾衣。\n落日胡尘未断，西风塞马空肥。\n一编书是帝王师，小试去征西。\n更草草离筵，匆匆去路，愁满旌旗。\n君思我、回首处，正江涵秋影雁初飞。\n安得车轮四角，不堪带减腰围。"},
{"title": "送蔡山人", "author": "李白", "dynasty": "唐代", "content": "我本不弃世，世人自弃我。\n一乘无倪舟，八极纵远舵。\n燕客期跃马，唐生安敢讥。\n采珠勿惊龙，大道可暗归。\n故山有松月，迟尔玩清晖。"},
{"title": "送陆判官往琵琶峡", "author": "李白", "dynasty": "唐代", "content": "水国秋风夜，殊非远别时。\n长安如梦里，何日是归期。"},
{"title": "送国棋王逢", "author": "杜牧", "dynasty": "唐代", "content": "玉子纹楸一路饶，最宜檐雨竹萧萧。\n羸形暗去春泉长，拔势横来野火烧。\n守道还如周柱史，鏖兵不羡霍嫖姚。\n浮生七十更万日，与子期于局上销。"},
{"title": "永遇乐·戏赋辛字送茂嘉十二弟赴调", "author": "辛弃疾", "dynasty": "宋代", "content": "烈日秋霜，忠肝义胆，千载家谱。\n得姓何年，细参辛字，一笑君听取。\n艰辛做就，悲辛滋味，总是辛酸辛苦。\n更十分，向人辛辣，椒桂捣残堪吐。\n世间应有，芳甘浓美，不到吾家门户。\n比著儿曹，累累却有，金印光垂组。\n付君此事，从今直上，休忆对床风雨。\n但赢得，靴纹绉面，记余戏语。"},
{"title": "送郭司仓", "author": "王昌龄", "dynasty": "唐代", "content": "映门淮水绿，留骑主人心。\n明月随良掾，春潮夜夜深。"},
{"title": "天净沙·湖上送别", "author": "张可久", "dynasty": "元代", "content": "红蕉隐隐窗纱，朱帘小小人家，绿柳匆匆去马。\n断桥西下，满湖烟雨愁花。"},
{"title": "送李愿归盘谷序", "author": "韩愈", "dynasty": "唐代", "content": "太行之阳有盘谷。\n盘谷之间，泉甘而土肥，草木丛茂，居民鲜少。\n或曰：“谓其环两山之间，故曰‘盘’。\n”或曰：“是谷也，宅幽而势阻，隐者之所盘旋。\n”友人李愿居之。\n　　愿之言曰：“人之称大丈夫者，我知之矣：利泽施于人，名声昭于时，坐于庙朝，进退百官，而佐天子出令；其在外，则树旗旄，罗弓矢，武夫前呵，从者塞途，供给之人，各执其物，夹道而疾驰。\n喜有赏，怒有刑。\n才畯满前，道古今而誉盛德，入耳而不烦。\n曲眉丰颊，清声而便体，秀外而惠中，飘轻裾，翳长袖，粉白黛绿者，列屋而闲居，妒宠而负恃，争妍而取怜。\n大丈夫之遇知于天子、用力于当世者之所为也。\n吾非恶此而逃之，是有命焉，不可幸而致也。\n　　穷居而野处，升高而望远，坐茂树以终日，濯清泉以自洁。\n采于山，美可茹；钓于水，鲜可食。\n起居无时，惟适之安。\n与其有誉于前，孰若无毁于其后；与其有乐于身，孰若无忧于其心。\n车服不维，刀锯不加，理乱不知，黜陟不闻。\n大丈夫不遇于时者之所为也，我则行之。\n　　伺候于公卿之门，奔走于形势之途，足将进而趑趄，口将言而嗫嚅，处污秽而不羞，触刑辟而诛戮，侥幸于万一，老死而后止者，其于为人，贤不肖何如也？”　　昌黎韩愈闻其言而壮之，与之酒而为之歌曰：“盘之中，维子之宫；盘之土，维子之稼；盘之泉，可濯可沿；盘之阻，谁争子所？窈而深，廓其有容；缭而曲，如往而复。\n嗟盘之乐兮，乐且无央；虎豹远迹兮，蛟龙遁藏；鬼神守护兮，呵禁不祥。\n饮且食兮寿而康，无不足兮奚所望！膏吾车兮秣吾马，从子于盘兮，终吾生以徜徉！”"},
{"title": "送子由使契丹", "author": "苏轼", "dynasty": "宋代", "content": "云海相望寄此身，那因远适更沾巾。\n不辞驿骑凌风雪，要使天骄识凤麟。\n沙漠回看清禁月，湖山应梦武林春。\n单于若问君家世，莫道中朝第一人。"},
{"title": "送邹明府游灵武", "author": "贾岛", "dynasty": "唐代", "content": "曾宰西畿县，三年马不肥。\n债多平剑与，官满载书归。\n边雪藏行径，林风透卧衣。\n灵州听晓角，客馆未开扉。"},
{"title": "送杨山人归嵩山", "author": "李白", "dynasty": "唐代", "content": "我有万古宅，嵩阳玉女峰。\n长留一片月，挂在东溪松。\n尔去掇仙草，菖蒲花紫茸。\n岁晚或相访，青天骑白龙。"},
{"title": "灞陵行送别", "author": "李白", "dynasty": "唐代", "content": "送君灞陵亭，灞水流浩浩。\n上有无花之古树，下有伤心之春草。\n我向秦人问路歧，云是王粲南登之古道。\n古道连绵走西京，紫阙落日浮云生。\n正当今夕断肠处，骊歌愁绝不忍听。"},
{"title": "送韩十四江东觐省", "author": "杜甫", "dynasty": "唐代", "content": "兵戈不见老莱衣，叹息人间万事非。\n我已无家寻弟妹，君今何处访庭闱？黄牛峡静滩声转，白马江寒树影稀。\n此别应须各努力，故乡犹恐未同归。"},
{"title": "送郑少府入辽共赋侠客远从戎", "author": "骆宾王", "dynasty": "唐代", "content": "边烽警榆塞，侠客度桑乾。\n柳叶开银镝，桃花照玉鞍。\n满月临弓影，连星入剑端。\n不学燕丹客，徒歌易水寒。"},
{"title": "送人", "author": "杜牧", "dynasty": "唐代", "content": "鸳鸯帐里暖芙蓉，低泣关山几万重。\n明镜半边钗一股，此生何处不相逢。"},
{"title": "劝金船·无情流水多情客", "author": "苏轼", "dynasty": "宋代", "content": "无情流水多情客，劝我如曾识。\n杯行到手休辞却，这公道难得。\n曲水池上，小字更书年月。\n还对茂林修竹，似永和节。\n纤纤素手如霜雪，笑把秋花插。\n尊前莫怪歌声咽，又还是轻别。\n此去翱翔，遍赏玉堂金阙。\n欲问再来何岁，应有华发。"},
{"title": "送丘为落第归江东", "author": "王维", "dynasty": "唐代", "content": "怜君不得意，况复柳条春。\n为客黄金尽，还家白发新。\n五湖三亩宅，万里一归人。\n知祢不能荐，羞为献纳臣。"},
{"title": "送邢桂州", "author": "王维", "dynasty": "唐代", "content": "铙吹喧京口，风波下洞庭。\n赭圻将赤岸，击汰复扬舲。\n日落江湖白，潮来天地青。\n明珠归合浦，应逐使臣星。"},
{"title": "梅花岭记", "author": "全祖望", "dynasty": "清代", "content": "顺治二年乙酉四月，江都围急。\n督相史忠烈公知势不可为，集诸将而语之曰：“吾誓与城为殉，然仑皇中不可落于敌人之手以死，谁为我临期成此大节者？”副将军史德威慨然任之。\n忠烈喜曰：“吾尚未有子，汝当以同姓为吾后。\n吾上书太夫人，谱汝诸孙中。\n”　　五日，城陷，忠烈拔刀自裁，诸将果争前抱持之。\n忠烈大呼德威，德威流涕，不能执刃，遂为诸将所拥而行。\n至小东门，大兵如林而至，马副使鸣騄、任太守民育及诸将刘都督肇基等皆死。\n忠烈乃瞠目曰：“我史阁部也。\n”被执至南门。\n和硕豫亲王以先生呼之，劝之。\n忠烈大骂而死。\n初，忠烈遗言：“我死当葬梅花岭上。\n”至是，德威求公之骨不可得，乃以衣冠葬之。\n　　或曰：“城之破也，有亲见忠烈青衣乌帽，乘白马，出天宁门投江死者，未尝殒于城中也。\n”自有是言，大江南北遂谓忠烈未死。\n已而英、霍山师大起，皆托忠烈之名，仿佛陈涉之称项燕。\n吴中孙公兆奎以起兵不克，执至白下。\n经略洪承畴与之有旧，问曰：“先生在兵间，审知故扬州阁部史公果死耶，抑未死耶？”孙公答曰：“经略从北来，审知故松山殉难督师洪公果死耶，抑未死耶？”承畴大恚，急呼麾下驱出斩之。\n　　呜呼！神仙诡诞之说，谓颜太师以兵解，文少保亦以悟大光明法蝉脱，实未尝死。\n不知忠义者圣贤家法，其气浩然，常留天地之间，何必出世入世之面目！神仙之说，所谓为蛇画足。\n即如忠烈遗骸，不可问矣，百年而后，予登岭上，与客述忠烈遗言，无不泪下如雨，想见当日围城光景，此即忠烈之面目宛然可遇，是不必问其果解脱否也，而况冒其未死之名者哉？　　墓旁有丹徒钱烈女之冢，亦以乙酉在扬，凡五死而得绝，特告其父母火之，无留骨秽地，扬人葬之于此。\n江右王猷定、关中黄遵严、粤东屈大均为作传、铭、哀词。\n　　顾尚有未尽表章者：予闻忠烈兄弟，自翰林可程下，尚有数人，其后皆来江都省墓。\n适英、霍山师败，捕得冒称忠烈者，大将发至江都，令史氏男女来认之。\n忠烈之第八弟已亡，其夫人年少有色，守节，亦出视之。\n大将艳其色，欲强娶之，夫人自裁而死。\n时以其出于大将之所逼也，莫敢为之表章者。\n　　呜呼！忠烈尝恨可程在北，当易姓之间，不能仗节，出疏纠之。\n岂知身后乃有弟妇，以女子而踵兄公之余烈乎？梅花如雪，芳香不染。\n异日有作忠烈祠者，副使诸公，谅在从祀之列，当另为别室以祀夫人，附以烈女一辈也。"},
{"title": "题情尽桥", "author": "雍陶", "dynasty": "唐代", "content": "从来只有情难尽，何事名为情尽桥。\n自此改名为折柳，任他离恨一条条。"},
{"title": "鲁中送二从弟赴举之西京", "author": "李白", "dynasty": "唐代", "content": "鲁客向西笑，君门若梦中。\n霜凋逐臣发，日忆明光宫。\n复羡二龙去，才华冠世雄。\n平衢骋高足，逸翰凌长风。\n舞袖拂秋月，歌筵闻早鸿。\n送君日千里，良会何由同。"},
{"title": "古别离", "author": "孟郊", "dynasty": "唐代", "content": "欲别牵郎衣，郞今到何处？不恨归来迟，莫向临邛去。"},
{"title": "扶风歌", "author": "刘琨", "dynasty": "魏晋", "content": "朝发广莫门，暮宿丹水山。\n左手弯繁弱，右手挥龙渊。\n顾瞻望宫阙，俯仰御飞轩。\n据鞍长叹息，泪下如流泉。\n系马长松下，发鞍高岳头。\n烈烈悲风起，泠泠涧水流。\n挥手长相谢，哽咽不能言。\n浮云为我结，归鸟为我旋。\n去家日已远，安知存与亡？慷慨穷林中，抱膝独摧藏。\n麋鹿游我前，猿猴戏我侧。\n资粮既乏尽，薇蕨安可食？揽辔命徒侣，吟啸绝岩中。\n君子道微矣，夫子固有穷。\n惟昔李骞期，寄在匈奴庭。\n忠信反获罪，汉武不见明。\n我欲竟此曲，此曲悲且长。\n弃置勿重陈，重陈令心伤！"},
{"title": "送狄宗亨", "author": "王昌龄", "dynasty": "唐代", "content": "秋在水清山暮蝉，洛阳树色鸣皋烟。\n送君归去愁不尽，又惜空度凉风天。"},
{"title": "虞美人·波声拍枕长淮晓", "author": "苏轼", "dynasty": "宋代", "content": "波声拍枕长淮晓，隙月窥人小。\n无情汴水自东流，只载一船离恨别西州。\n竹溪花浦曾同醉，酒味多于泪。\n谁教风鉴在尘埃？酝造一场烦恼送人来！"},
{"title": "正月二十日往岐亭郡人潘古郭三人送余于女王城东禅庄院", "author": "苏轼", "dynasty": "宋代", "content": "十日春寒不出门，不知江柳已摇村。\n稍闻决决流冰谷，尽放青青没烧痕。\n数亩荒园留我住，半瓶浊酒待君温。\n去年今日关山路，细雨梅花正断魂。"},
{"title": "念奴娇·炎精中否", "author": "黄中辅", "dynasty": "宋代", "content": "炎精中否？叹人材委靡，都无英物。\n胡马长驱三犯阙，谁作长城坚壁？万国奔腾，两宫幽陷，此恨何时雪？草庐三顾，岂无高卧贤杰？天意眷我中兴，吾皇神武，踵曾孙周发。\n河海封疆俱效顺，狂虏何劳灰灭？翠羽南巡，叩阍无路，徒有冲冠发。\n孤忠耿耿，剑铓冷浸秋月。"},
{"title": "醉中感怀", "author": "陆游", "dynasty": "宋代", "content": "早岁君王记姓名，只今憔悴客边城。\n青衫犹是鵷行旧，白发新从剑外生。\n古戍旌旗秋惨淡，高城刁斗夜分明。\n壮心未许全消尽，醉听檀槽出塞声。"},
{"title": "念奴娇·送张明之赴京西幕", "author": "刘仙伦", "dynasty": "宋代", "content": "艅艎东下，望西江千里，苍茫烟水。\n试问襄州何处是？雉堞连云天际。\n叔子残碑，卧龙陈迹，遗恨斜阳里。\n后来人物，如君瑰伟能几？其肯为我来耶？河阳下士，差足强人意。\n勿谓时平无事也，便以言兵为讳。\n眼底河山，楼头鼓角，都是英雄泪。\n功名机会，要须闲暇先备。"},
{"title": "北来人", "author": "刘克庄", "dynasty": "宋代", "content": "试说东都事，添人白发多。\n寝园残石马，废殿泣铜驼。\n胡运占难久，边情听易讹。\n凄凉旧京女，妆髻尚宣和。"},
{"title": "上西平·送杜叔高", "author": "辛弃疾", "dynasty": "宋代", "content": "恨如新，新恨了，又重新。\n看天上、多少浮云。\n江南好景，落花时节又逢君。\n夜来风雨，春归似欲留人。\n尊如海，人如玉，诗如锦，笔如神。\n能几字、尽殷勤。\n江天日暮，何时重与细论文。\n绿杨阴里，听阳关、门掩黄昏。"},
{"title": "休洗红", "author": "李贺", "dynasty": "唐代", "content": "休洗红，洗多红色浅。\n卿卿骋少年，昨日殷桥见。\n封侯早归来，莫作弦上箭。"},
{"title": "高阳台·和嶰筠前辈韵", "author": "林则徐", "dynasty": "清代", "content": "玉粟收余，金丝种后，蕃航别有蛮烟。\n双管横陈，何人对拥无眠。\n不知呼吸成滋味，爱挑灯、夜永如年。\n最堪怜，是一泥丸，捐万缗钱。\n春雷歘破零丁穴，笑蜃楼气尽，无复灰然。\n沙角台高，乱帆收向天边。\n浮槎漫许陪霓节，看澄波、似镜长圆。\n更应传，绝岛重洋，取次回舷。"},
{"title": "水龙吟·翠鳌涌出沧溟", "author": "施岳", "dynasty": "宋代", "content": "翠鳌涌出沧溟，影横栈壁迷烟墅。\n楼台对起，阑干重凭，山川自古。\n梁苑平芜，汴堤疏柳，几番晴雨。\n看天低四远，江空万里，登临处、分吴楚。\n两岸花飞絮舞。\n度春风、满城箫鼓。\n英雄暗老，昏潮晓汐，归帆过橹。\n淮水东流，塞云北渡，夕阳西去。\n正凄凉望极，中原路杳，月来南浦。"},
{"title": "诸将五首", "author": "杜甫", "dynasty": "唐代", "content": "汉朝陵墓对南山，胡虏千秋尚入关。\n昨日玉鱼蒙葬地，早时金碗出人间。\n见愁汗马西戎逼，曾闪朱旗北斗殷。\n多少材官守泾渭，将军且莫破愁颜。\n韩公本意筑三城，拟绝天骄拔汉旌。\n岂谓尽烦回纥马，翻然远救朔方兵。\n胡来不觉潼关隘，龙起犹闻晋水清。\n独使至尊忧社稷，诸君何以答升平。\n洛阳宫殿化为烽，休道秦关百二重。\n沧海未全归禹贡，蓟门何处尽尧封。\n朝廷衮职虽多预，天下军储不自供。\n稍喜临边王相国，肯销金甲事春农。\n回首扶桑铜柱标，冥冥氛祲未全销。\n越裳翡翠无消息，南海明珠久寂寥。\n殊锡曾为大司马，总戎皆插侍中貂。\n炎风朔雪天王地，只在忠臣翊圣朝。\n锦江春色逐人来，巫峡清秋万壑哀。\n正忆往时严仆射，共迎中使望乡台。\n主恩前后三持节，军令分明数举杯。\n西蜀地形天下险，安危须仗出群材。"},
{"title": "送梁六自洞庭山作", "author": "张说", "dynasty": "唐代", "content": "巴陵一望洞庭秋，日见孤峰水上浮。\n闻道神仙不可接，心随湖水共悠悠。"},
{"title": "后秋兴之十三八首·其二", "author": "钱谦益", "dynasty": "清代", "content": "海角崖山一线斜，从今也不属中华。\n更无鱼腹捐躯地，况有龙涎泛海槎？望断关河非汉帜，吹残日月是胡笳。\n嫦娥老大无归处，独倚银轮哭桂花。"},
{"title": "满江红·丁未九月南渡泊舟仪真江口作", "author": "赵鼎", "dynasty": "宋代", "content": "惨结秋阴，西风送、霏霏雨湿。\n凄望眼、征鸿几字，暮投沙碛。\n试问乡关何处是，水云浩荡迷南北。\n但一抹、寒青有无中，遥山色。\n天涯路，江上客。\n肠欲断，头应白。\n空搔首兴叹，暮年离拆。\n须信道消忧除是酒，奈酒行有尽情无极。\n便挽取、长江入尊罍，浇胸臆。"},
{"title": "建康", "author": "文天祥", "dynasty": "宋代", "content": "金陵古会府，南渡旧陪京。\n山势犹盘礴，江流已变更。\n健儿徒幽土，新鬼哭台城。\n一片清溪月，偏于客有情。"},
{"title": "送浑将军出塞", "author": "高适", "dynasty": "唐代", "content": "将军族贵兵且强，汉家已是浑邪王。\n子孙相承在朝野，至今部曲燕支下。\n控弦尽用阴山儿，登阵常骑大宛马。\n银鞍玉勒绣蝥弧，每逐嫖姚破骨都。\n李广从来先将士，卫青未肯学孙吴。\n传有沙场千万骑，昨日边庭羽书至。\n城头画角三四声，匣里宝刀昼夜鸣。\n意气能甘万里去，辛勤判作一年行。\n黄云白草无前后，朝建旌旄夕刁斗。\n塞下应多侠少年，关西不见春杨柳。\n从军借问所从谁，击剑酣歌当此时。\n远别无轻绕朝策，平戎早寄仲宣诗。"},
{"title": "翠楼", "author": "范成大", "dynasty": "宋代", "content": "在秦楼之北，楼上下皆饮酒者。\n连衽成帷迓汉官，翠楼沽酒满城欢。\n白头翁媪相扶拜，垂老从今几度看。"},
{"title": "五月十一日夜且半梦从大驾亲征尽复汉唐故地", "author": "陆游", "dynasty": "宋代", "content": "五月十一日，夜且半，梦从大驾亲征，尽复汉、唐故地。\n见城邑人物繁丽，云：西凉府也。\n喜甚，马上作长句，未终篇而觉，乃足成之。\n天宝胡兵陷两京，北庭安西无汉营。\n五百年间置不问，圣主下诏初亲征。\n熊罴百万从銮驾，故地不劳传檄下。\n筑城绝塞进新图，排仗行宫宣大赦。\n冈峦极目汉山川，文书初用淳熙年。\n驾前六军错锦锈，秋风鼓角声满天。\n苜蓿峰前尽亭障，平安火在交河上。\n凉州女儿满高楼，梳头已学京都样。"},
{"title": "喜迁莺·真宗幸澶渊", "author": "李纲", "dynasty": "宋代", "content": "边城寒早。\n恣骄虏、远牧甘泉丰草。\n铁马嘶风，毡裘凌雪，坐使一方云扰。\n庙堂折冲无策，欲幸坤维江表。\n叱群议，赖寇公力挽，亲行天讨。\n缥缈。\n銮辂动，霓旌龙旆，遥指澶渊道。\n日照金戈，云随黄伞，径渡大河清晓。\n六军万姓呼舞，箭发狄酋难保。\n虏情慑，誓书来，从此年年修好。"},
{"title": "水调歌头·追和", "author": "张元干", "dynasty": "宋代", "content": "举手钓鳌客，削迹种瓜侯。\n重来吴会，三伏行见五湖秋。\n耳畔风波摇荡，身外功名飘忽，何路射旄头？孤负男儿志，怅望故园愁。\n梦中原，挥老泪，遍南州。\n元龙湖海豪气，百尺卧高楼。\n短发霜粘两鬓，清夜盆倾一雨，喜听瓦鸣沟。\n犹有壮心在，付与百川流。"},
{"title": "宜春苑", "author": "范成大", "dynasty": "宋代", "content": "狐冢獾蹊满路隅，行人犹作御园呼。\n连昌尚有花临砌，断肠宜春寸草无。"},
{"title": "赠画师", "author": "鲁迅", "dynasty": "近现代", "content": "风生白下千林暗，雾塞苍天百卉殚。\n愿乞画家新意匠，只研朱墨作春山。"},
{"title": "永王东巡歌·其二", "author": "李白", "dynasty": "唐代", "content": "三川北虏乱如麻，四海南奔似永嘉。\n但用东山谢安石，为君谈笑净胡沙。"},
{"title": "重有感", "author": "李商隐", "dynasty": "唐代", "content": "玉帐牙旗得上游，安危须共主君忧。\n窦融表已来关右，陶侃军宜次石头。\n岂有蛟龙愁失水，更无鹰隼与高秋！昼号夜哭兼幽显，早晚星关雪涕收？"},
{"title": "北来人", "author": "刘克庄", "dynasty": "宋代", "content": "十口同离仳，今成独雁飞。\n饥锄荒寺菜，贫着陷蕃衣。\n甲第歌钟沸，沙场探骑稀。\n老身闽地死，不见翠銮归。"},
{"title": "蝶恋花·凤栖梧", "author": "柳永", "dynasty": "宋代", "content": "蜀锦地衣丝步障。\n屈曲回廊，静夜闲寻访。\n玉砌雕阑新月上。\n朱扉半掩人相望。\n旋暖熏炉温斗帐。\n玉树琼枝，迤逦相偎傍。\n酒力渐浓春思荡。\n鸳鸯绣被翻红浪。"},
{"title": "零陵早春", "author": "柳宗元", "dynasty": "唐代", "content": "问春从此去，几日到秦原。\n凭寄还乡梦，殷勤入故园。"},
{"title": "荆州贼平临洞庭言怀作", "author": "李白", "dynasty": "唐代", "content": "修蛇横洞庭，吞象临江岛。\n积骨成巴陵，遗言闻楚老。\n水穷三苗国，地窄三湘道。\n岁晏天峥嵘，时危人枯槁。\n思归阴丧乱，去国伤怀抱。\n郢路方丘墟，章华亦倾倒。\n风悲猿啸苦，木落鸿飞早。\n日隐西赤沙，月明东城草。\n关河望已绝，氛雾行当扫。\n长叫天可闻，吾将问苍昊。"},
{"title": "江外思乡", "author": "韦庄", "dynasty": "唐代", "content": "年年春日异乡悲，杜曲黄莺可得知。\n更被夕阳江岸上，断肠烟柳一丝丝。"},
{"title": "登楼望水", "author": "顾况", "dynasty": "唐代", "content": "鸟啼花发柳含烟，掷却风光忆少年。\n更上高楼望江水，故乡何处一归船。"},
{"title": "会同馆", "author": "范成大", "dynasty": "宋代", "content": "万里孤臣致命秋，此身何止上沤浮！提携汉节同生死，休问羝羊解乳不？"},
{"title": "恨别", "author": "杜甫", "dynasty": "唐代", "content": "洛城一别四千里，胡骑长驱五六年。\n草木变衰行剑外，兵戈阻绝老江边。\n思家步月清宵立，忆弟看云白日眠。\n闻道河阳近乘胜，司徒急为破幽燕。"},
{"title": "葛溪驿", "author": "王安石", "dynasty": "宋代", "content": "缺月昏昏漏未央，一灯明灭照秋床。\n病身最觉风露早，归梦不知山水长。\n坐感岁时歌慷慨，起看天地色凄凉。\n鸣蝉更乱行人耳，正抱疏桐叶半黄。"},
{"title": "秋浦途中", "author": "杜牧", "dynasty": "唐代", "content": "萧萧山路穷秋雨，淅淅溪风一岸蒲。\n为问寒沙新到雁，来时还下杜陵无。"},
{"title": "题稚川山水", "author": "戴叔伦", "dynasty": "唐代", "content": "松下茅亭五月凉，汀沙云树晚苍苍。\n行人无限秋风思，隔水青山似故乡。"},
{"title": "旅次朔方 / 渡桑干", "author": "刘皂", "dynasty": "唐代", "content": "客舍并州已十霜，归心日夜忆咸阳。\n无端更渡桑干水，却望并州是故乡。"},
{"title": "初到黄州", "author": "苏轼", "dynasty": "宋代", "content": "自笑平生为口忙，老来事业转荒唐。\n长江绕郭知鱼美，好竹连山觉笋香。\n逐客不妨员外置，诗人例作水曹郎。\n只惭无补丝毫事，尚费官家压酒囊。"},
{"title": "游子吟", "author": "顾况", "dynasty": "唐代", "content": "故枥思疲马，故窠思迷禽。\n浮云蔽我乡，踯躅游子吟。\n游子悲久滞，浮云郁东岑。\n客堂无丝桐，落叶如秋霖。\n艰哉远游子，所以悲滞淫。\n一为浮云词，愤塞谁能禁。\n驰归百年内，唯愿展所钦。\n胡为不归欤，坐使年病侵。\n未老霜绕鬓，非狂火烧心。\n太行何难哉，北斗不可斟。\n夜静星河出，耿耿辰与参。\n佳人夐青天，尺素重于金。\n泬寥群动异，眇默诸境森。\n苔衣上闲阶，蟋蟀催寒砧。\n立身计几误，道险无容针。\n三年不还家，万里遗锦衾。\n梦魂无重阻，离忧罔古今。\n胡为不归欤，辜负匣中琴。\n腰下是何物，牵缠旷登寻。\n朝与名山期，夕宿楚水阴。\n楚水殊演漾，名山窅岖嶔。\n客从洞庭来，婉娈潇湘深。\n橘柚在南国，鸿雁遗秋音。\n下有碧草洲，上有青橘林。\n引烛窥洞穴，凌波睥天琛。\n蒲荷影参差，凫鹤雏淋涔。\n浩歌惜芳杜，散发轻华簪。\n胡为不归欤，泪下沾衣襟。\n鸢飞戾霄汉，蝼蚁制鳣鱏。\n赫赫大圣朝，日月光照临。\n圣主虽启迪，奇人分湮沈。\n层城登云韶，王府锵球琳。\n鹿鸣志丰草，况复虞人箴。"},
{"title": "落日怅望", "author": "马戴", "dynasty": "唐代", "content": "孤云与归鸟，千里片时间。\n念我何留滞，辞家久未还。\n微阳下乔木，远烧入秋山。\n临水不敢照，恐惊平昔颜！"},
{"title": "吊白居易", "author": "李忱", "dynasty": "唐代", "content": "缀玉联珠六十年，谁教冥路作诗仙。\n浮云不系名居易，造化无为字乐天。\n童子解吟长恨曲，胡儿能唱琵琶篇。\n文章已满行人耳，一度思卿一怆然。"},
{"title": "绝句四首", "author": "杜甫", "dynasty": "唐代", "content": "堂西长笋别开门，堑北行椒却背村。\n梅熟许同朱老吃，松高拟对阮生论。\n欲作鱼梁云复湍，因惊四月雨声寒。\n青溪先有蛟龙窟，竹石如山不敢安。\n两个黄鹂鸣翠柳，一行白鹭上青天。\n窗含西岭千秋雪，门泊东吴万里船。\n药条药甲润青青，色过棕亭入草亭。\n苗满空山惭取誉，根居隙地怯成形。"},
{"title": "咏怀八十二首", "author": "阮籍", "dynasty": "魏晋", "content": "夜中不能寐，起坐弹鸣琴。\n薄帷鉴明月，清风吹我襟。\n孤鸿号外野，翔鸟鸣北林。\n徘徊将何见？忧思独伤心。\n二妃游江滨，逍遥顺风翔。\n交甫怀环佩，婉娈有芬芳。\n猗靡情欢爱，千载不相忘。\n倾城迷下蔡，容好结中肠。\n感激生忧思，萱草树兰房。\n膏沐为谁施，其雨怨朝阳。\n如何金石交，一旦更离伤。\n嘉树下成蹊，东园桃与李。\n秋风吹飞藿，零落从此始。\n繁华有憔悴，堂上生荆杞。\n驱马舍之去，去上西山趾。\n一身不自保，何况恋妻子。\n凝霜被野草，岁暮亦云已。\n天马出西北，由来从东道。\n春秋非有托，富贵焉常保。\n清露被皋兰，凝霜沾野草。\n朝为媚少年，夕暮成丑老。\n自非王子晋，谁能常美好。\n平生少年时，轻薄好弦歌。\n西游咸阳中，赵李相经过。\n娱乐未终极，白日忽蹉跎。\n驱马复来归，反顾望三河。\n黄金百镒尽，资用常苦多。\n北临太行道，失路将如何。\n昔闻东陵瓜，近在青门外。\n连畛距阡陌，子母相钩带。\n五色曜朝日，嘉宾四面会。\n膏火自煎熬，多财为患害。\n布衣可终身，宠禄岂足赖。\n炎暑惟兹夏，三旬将欲移。\n芳树垂绿叶，青云自逶迤。\n四时更代谢，日月递参差。\n徘徊空堂上，忉怛莫我知。\n愿覩卒欢好，不见悲别离。\n灼灼西隤日，余光照我衣。\n回风吹四壁，寒鸟相因依。\n周周尚衔羽，蛩蛩亦念饥。\n如何当路子，磬折忘所归。\n岂为夸誉名，憔悴使心悲。\n宁与燕雀翔，不随黄鹄飞。\n黄鹄游四海，中路将安归。\n步出上东门，北望首阳岑。\n下有采薇士，上有嘉树林。\n良辰在何许，凝霜沾衣襟。\n寒风振山冈，玄云起重阴。\n鸣鴈飞南征，鶗鴂发哀音。\n素质游商声，凄怆伤我心。\n北里多奇舞，濮上有微音。\n轻薄闲游子，俯仰乍浮沉。\n方式从狭路，僶俛趋荒淫。\n焉见王子乔，乘云翔邓林。\n独有延年术，可以慰我心。\n湛湛长江水，上有枫树林。\n皋兰被径路，青骊逝骎骎。\n远望令人悲，春气感我心。\n三楚多秀士，朝云进荒淫。\n朱华振芬芳，高蔡相追寻。\n一为黄雀哀，泪下谁能禁。\n昔日繁华子，安陵与龙阳。\n夭夭桃李花，灼灼有辉光。\n悦怿若九春，磬折似秋霜。\n流盻发姿媚，言笑吐芬芳。\n携手等欢爱，宿昔同衣裳。\n愿为双飞鸟，比翼共翱翔。\n丹青着明誓，永世不相忘。\n登高临四野，北望青山阿。\n松柏翳冈岑，飞鸟鸣相过。\n感慨怀辛酸，怨毒常苦多。\n李公悲东门，苏子狭三河。\n求仁自得仁，岂复叹咨嗟。\n开秋兆凉气，蟋蟀鸣床帷。\n感物怀殷忧，悄悄令心悲。\n多言焉所告，繁辞将诉谁。\n微风吹罗袂，明月耀清晖。\n晨鸡鸣高树，命驾起旋归。\n昔年十四五，志尚好诗书。\n被褐怀珠玉，颜闵相与期。\n开轩临四野，登高望所思。\n丘墓蔽山冈，万代同一时。\n千秋万岁后，荣名安所之。\n乃悟羡门子，噭噭令自嗤。\n徘徊蓬池上，还顾望大梁。\n绿水扬洪波，旷野莽茫茫。\n走兽交横驰，飞鸟相随翔。\n是时鹑火中，日月正相望。\n朔风厉严寒，阴气下微霜。\n覊旅无俦匹，俛仰怀哀伤。\n小人计其功，君子道其常。\n岂惜终憔悴，咏言着斯章。\n独坐空堂上，谁可与欢者。\n出门临永路，不见行车马。\n登高望九州，悠悠分旷野。\n孤鸟西北飞，离兽东南下。\n日暮思亲友，晤言用自写。\n悬车在西南，羲和将欲倾。\n流光耀四海，忽忽至夕冥。\n朝为咸池晖，蒙汜受其荣。\n岂知穷达士，一死不再生。\n视彼桃李花，谁能久荧荧。\n君子在何计，叹息未合幷。\n瞻仰景山松，可以慰吾情。\n西方有佳人，皎若白日光。\n被服纤罗衣，左右佩双璜。\n修容耀姿美，顺风振微芳。\n登高眺所思，举袂当朝阳。\n寄颜云霄间，挥袖凌虚翔。\n飘飖恍惚中，流眄顾我傍。\n悦怿未交接，晤言用感伤。\n杨朱泣歧路，墨子悲染丝。\n揖让长离别，飘飖难与期。\n岂徒燕婉情，存亡诚有之。\n萧索人所悲，祸衅不可辞。\n赵女媚中山，谦柔愈见欺。\n嗟嗟涂上士，何用自保持。\n于心怀寸阴，羲阳将欲冥。\n挥袂抚长剑，仰观浮云征。\n云间有玄鹤，抗志扬哀声。\n一飞冲青天，旷世不再鸣。\n岂与鹑鷃游，连翩戏中庭。\n夏后乘灵舆，夸父为邓林。\n存亡从变化，日月有浮沉。\n凤皇鸣参差，伶伦发其音。\n王子好箫管，世世相追寻。\n谁言不可见，青鸟明我心。\n东南有射山，汾水出其阳。\n六龙服气舆，云盖切天纲。\n仙者四五人，逍遥晏兰房。\n寝息一纯和，呼噏成露霜。\n沐浴丹渊中，照耀日月光。\n岂安通灵台，游瀁去高翔。\n殷忧令志结，怵惕常若惊。\n逍遥未终晏，朱华忽西倾。\n蟋蟀在户牖，蟪蛄号中庭。\n心肠未相好，谁云亮我情。\n愿为云间鸟，千里一哀鸣。\n三芝延瀛洲，远游可长生。\n拔剑临白刃，安能相中伤。\n但畏工言字，称我三江旁。\n飞泉流玉山，悬车栖扶桑。\n日月径千里，素风发微霜。\n势路有穷达，咨嗟安可长。\n朝登洪坡颠，日夕望西山。\n荆棘被原野，羣鸟飞翩翩。\n鸾鹥时栖宿，性命有自然。\n建木谁能近，射干复婵娟。\n不见林中葛，延蔓相勾连。\n周郑天下交，街术当三河。\n妖冶闲都子，焕耀何芬葩。\n玄发发朱颜，睇眄有光华。\n倾城思一顾，遗视来相夸。\n愿为三春游，朝阳忽蹉跎。\n盛衰在须臾，离别将如何。\n若花耀四海，扶桑翳瀛洲。\n日月经天涂，明暗不相雠。\n穷达自有常，得失又何求。\n岂效路上童，携手共遨游。\n阴阳有变化，谁云沉不浮。\n朱鳖跃飞泉，夜飞过吴洲。\n俛仰运天地，再抚四海流。\n系累名利场，驽骏同一辀。\n岂若遗耳目，升遐去殷忧。\n昔余游大梁，登于黄华颠。\n共工宅玄冥，高台造青天。\n幽荒邈悠悠，凄怆怀所怜。\n所怜者谁子，明察自照妍。\n应龙沈冀州，妖女不得眠。\n肆侈陵世俗，岂云永厥年。\n驱车出门去，意欲远征行。\n征行安所如，背弃夸与名。\n夸名不在己，但愿适中情。\n单帷蔽皎日，高树隔微声。\n谗邪使交疏，浮云令昼冥。\n嬿婉同衣裳，一顾倾人城。\n从容在一时，繁华不再荣。\n晨朝奄复暮，不见所欢形。\n黄鸟东南飞，寄言谢友生。\n驾言发魏都，南向望吹壹。\n箫管有遗音，梁王安在哉。\n战士食糟糠，贤者处蒿莱。\n歌舞曲未终，秦兵已复来。\n夹林非吾有，朱宫生尘埃。\n军败华阳下，身竟为土灰。\n朝阳不再盛，白日忽西幽。\n去此若俯仰，如何似九秋。\n人生若尘露，天道邈悠悠。\n齐景升丘山，涕泗纷交流。\n孔圣临长川，惜逝忽若浮。\n去者余不及，来者吾不留。\n愿登太华山，上与松子游。\n渔父知世患，乘流泛轻舟。\n一日复一夕，一夕复一朝。\n颜色改平常，精神自损消。\n胸中怀汤火，变化故相招。\n万事无穷极，知谋苦不饶。\n但恐须臾间，魂气随风飘。\n终身履薄冰，谁知我心焦。\n一日复一朝，一昏复一晨。\n容色改平常，精神自飘沦。\n临觞多哀楚，思我故时人。\n对酒不能言，凄怆怀酸辛。\n愿耕东皋阳，谁与守其真。\n愁苦在一时，高行伤微身。\n曲直何所为，龙蛇为我邻。\n世务何缤纷，人道苦不遑。\n壮年以时逝，朝露待太阳。\n愿揽羲和辔，白日不移光。\n天阶路殊绝，云汉邈无梁。\n濯发旸谷滨，远游昆岳傍。\n登彼列仙岨，采此秋兰芳。\n时路乌足争，太极可翱翔。\n谁言万事囏，逍遥可终生。\n临堂翳华树，悠悠念无形。\n彷徨思亲友，倐忽复至冥。\n寄言东飞鸟，可用慰我情。\n嘉时在今辰，零雨洒尘埃。\n临路望所思，日夕复不来。\n人情有感慨，荡漾焉能排。\n挥涕怀哀伤，辛酸谁语哉。\n炎光延万里，洪川荡湍濑。\n弯弓挂扶桑，长剑倚天外。\n泰山成砥砺，黄河为裳带。\n视彼庄周子，荣枯何足赖。\n捐身弃中野，乌鸢作患害。\n岂若雄杰士，功名从此大。\n壮士何慷慨，志欲威八荒。\n驱车远行役，受命念自忘。\n良弓挟乌号，明甲有精光。\n临难不顾生，身死魂飞扬。\n岂为全躯士，效命争战场。\n忠为百世荣，义使令名彰。\n垂声谢后世，气节故有常。\n混元生两仪，四象运衡玑。\n曒日布炎精，素月垂景辉。\n晷度有昭回，哀哉人命微。\n飘若风尘逝，忽若庆云晞。\n修龄适余愿，光宠非己威。\n安期步天路，松子与世违。\n焉得凌霄翼，飘飖登云湄。\n嗟哉尼父志，何为居九夷。\n天网弥四野，六翮掩不舒。\n随波纷纶客，泛泛若浮凫。\n生命无期度，朝夕有不虞。\n列仙停修龄，养志在冲虚。\n飘飖云日间，邈与世路殊。\n荣名非己宝，声色焉足娱。\n采药无旋返，神仙志不符。\n逼此良可惑，令我久踌躇。\n王业须良辅，建功俟英雄。\n元凯康哉美，多士颂声隆。\n阴阳有舛错，日月不当融。\n天时有否泰，人事多盈冲。\n园绮遯南岳，伯阳隐西戎。\n保身念道真，宠耀焉足崇。\n人谁不善始，尠能克厥终。\n休哉上世士，万载垂清风。\n鸿鹄相随飞，飞飞适荒裔。\n双翮临长风，须臾万里逝。\n朝餐琅玕实，夕宿丹山际。\n抗身青云中，网罗孰能制。\n岂与乡曲士，携手共言誓。\n俦物终始殊，修短各异方。\n琅玕生高山，芝英耀朱堂。\n荧荧桃李花，成蹊将夭伤。\n焉敢希千术，三春表微光。\n自非凌风树，憔悴乌有常。\n幽兰不可佩，朱草为谁荣。\n修竹隐山阴，射干临增城。\n葛藟延幽谷，绵绵瓜瓞生。\n乐极消灵神，哀深伤人情。\n竟知忧无益，岂若归太清。\n鷽鸠飞桑榆，海鸟运天池。\n岂不识宏大，羽翼不相宜。\n招摇安可翔，不若栖树枝。\n下集蓬艾间，上游园圃篱。\n但尔亦自足，用子为追随。\n生命辰安在，忧戚涕沾襟。\n高鸟翔山冈，燕雀栖下林。\n青云蔽前庭，素琴凄我心。\n崇山有鸣鹤，岂可相追寻。\n鸣鸠嬉庭树，焦明游浮云。\n焉见孤翔鸟，翩翩无匹羣。\n死生自然理，消散何缤纷。\n步游三衢旁，惆怅念所思。\n岂为今朝见，恍惚诚有之。\n泽中生乔松，万世未可期。\n高鸟摩天飞，凌云共游嬉。\n岂有孤行士，垂涕悲故时。\n清露为凝霜，华草成蒿莱。\n谁云君子贤，明达安可能。\n乘云招松乔，呼噏永矣哉。\n丹心失恩泽，重德丧所宜。\n善言焉可长，慈惠未易施。\n不见南飞燕，羽翼正差池。\n高子怨新诗，三闾悼乖离。\n何为混沌氏，倐忽体貌隳。\n十日出旸谷，弭节驰万里。\n经天耀四海，倐忽潜蒙泛。\n谁言焱炎久，游没何行俟。\n逝者岂长生，亦去荆与杞。\n千岁犹崇朝，一餐聊自已。\n是非得失间，焉足相讥理。\n计利知术穷，哀情遽能止。\n自然有成理，生死道无常。\n智巧万端出，大要不易方。\n如何夸毘子，作色怀骄肠。\n乘轩驱良马，凭几向膏粱。\n被服纤罗衣，深榭设闲房。\n不见日夕华，翩翩飞路旁。\n夸谈快愤懑，情慵发烦心。\n西北登不周，东南望邓林。\n旷野弥九州，崇山抗高岑。\n一餐度万世，千岁再浮沈。\n谁云玉石同，泪下不可禁人言愿延年，延年欲焉之。\n黄鹄呼子安，千秋未可期。\n独坐山嵓中，恻怆怀所思。\n王子一何好，猗靡相携持。\n悦怿犹今辰，计校在一时。\n置此明朝事，日夕将见期贵贱在天命，穷达自有时。\n婉娈佞邪子，随利来相欺。\n孤思损惠施，但为谗夫蚩。\n鹡鸰鸣云中，载飞靡所期。\n焉知倾侧士，一旦不可持。\n惊风振四野，回云荫堂隅。\n床帷为谁设，几杖为谁扶。\n虽非明君子，岂闇桑与榆。\n世有此聋聩，芒芒将焉如。\n翩翩从风飞，悠悠去故居。\n离麾玉山下，遗弃毁与誉。\n危冠切浮云，长剑出天外。\n细故何足虑，高度跨一世。\n非子为我御，逍遥游荒裔。\n顾谢西王母，吾将从此逝。\n岂与蓬户士，弹琴诵言誓。\n河上有丈人，纬萧弃明珠。\n甘彼藜藿食，乐是蓬蒿庐。\n岂效缤纷子，良马骋轻舆。\n朝生衢路旁，夕瘗横术隅。\n欢笑不终宴，俛仰复欷歔。\n鉴兹二三者，愤懑从此舒。\n儒者通六艺，立志不可干。\n违礼不为动，非法不肯言。\n渴饮清泉流，饥食幷一箪。\n岁时无以祀，衣服常苦寒。\n屣履咏南风，缊袍笑华轩。\n信道守诗书，义不受一餐。\n烈烈褒贬辞，老氏用长叹。\n少年学击剑，妙伎过曲城。\n英风截云霓，超世发奇声。\n挥剑临沙漠，饮马九野垧。\n旗帜何翩翩，但闻金鼓鸣。\n军旅令人悲，烈烈有哀情。\n念我平常时，悔恨从此生。\n平昼整衣冠，思见客与宾。\n宾客者谁子，倐忽若飞尘。\n裳衣佩云气，言语究灵神。\n须臾相背弃，何时见斯人。\n多虑令志散，寂寞使心忧。\n翱翔观陂泽，抚剑登轻舟。\n但愿长闲暇，后岁复来游。\n朝出上东门，遥望首阳基。\n松柏郁森沉，鹂黄相与嬉。\n逍遥九曲间，徘徊欲何之。\n念我平居时，郁然思妖姬。\n王子十五年，游衍伊洛滨。\n朱颜茂春华，辩慧怀清真。\n焉见浮丘公，举手谢时人。\n轻荡易恍惚，飘飖弃其身。\n飞飞鸣且翔，挥翼且酸辛。\n塞门不可出，海水焉可浮。\n朱明不相见，奄昧独无侯。\n持瓜思东陵，黄雀诚独羞。\n失势在须臾，带剑上吾丘。\n悼彼桑林子，涕下自交流。\n假乘汧渭间，鞍马去行游。\n洪生资制度，被服正有常。\n尊卑设次序，事物齐纪纲。\n容饰整颜色，磬折执圭璋。\n堂上置玄酒，室中盛稻粱。\n外厉贞素谈，户内灭芬芳。\n放口从衷出，复说道义方。\n委曲周旋仪，姿态愁我肠。\n北临干昧溪，西行游少任。\n遥顾望天津，骀荡乐我心。\n绮靡存亡门，一游不再寻。\n傥遇晨风鸟，飞驾出南林。\n漭瀁滛光中，忽忽肆荒淫。\n休息晏清都，超世又谁禁。\n人知结交易，交友诚独难。\n险路多疑惑，明珠未可干。\n彼求飨太牢，我欲幷一餐。\n损益生怨毒，咄咄复何言。\n有悲则有情，无悲亦无思。\n茍非婴网罟，何必万里畿。\n翔风拂重霄，庆云招所晞。\n灰心寄枯宅，曷顾人间姿。\n始得忘我难，焉知嘿自遗。\n木槿荣丘墓，煌煌有光色。\n白日颓林中，翩翩零路侧。\n蟋蟀吟户牖，蟪蛄鸣荆棘。\n蜉蝣玩三朝，采采修羽翼。\n衣裳为谁施，俛仰自收拭。\n生命几何时，慷慨各努力。\n修涂驰轩车，长川载轻舟。\n性命岂自然，势路有所由。\n高名令志惑，重利使心忧。\n亲昵怀反侧，骨肉还相雠。\n更希毁珠玉，可用登遨游。\n横术有奇士，黄骏服其箱。\n朝起瀛洲野，日夕宿明光。\n再抚四海外，羽翼自飞扬。\n去置世上事，岂足愁我肠。\n一去长离绝，千岁复相望。\n猗欤上世士，恬淡志安贫。\n季叶道陵迟，驰骛纷垢尘。\n寗子岂不类，杨歌谁肯殉。\n栖栖非我偶，徨徨非己伦。\n咄嗟荣辱事，去来味道真。\n道真信可娱，清洁存精神。\n巢由抗高节，从此适河滨。\n梁东有芳草，一朝再三荣。\n色容艳姿美，光华耀倾城。\n岂为明哲士，妖蛊谄媚生。\n轻薄在一时，安知百世名。\n路端便娟子，但恐日月倾。\n焉见冥灵木，悠悠竟无形。\n秋驾安可学，东野穷路旁。\n纶深鱼渊潜，矰设鸟高翔。\n泛泛乘轻舟，演漾靡所望。\n吹嘘谁以益，江湖相捐忘。\n都冶难为颜，修容是我常。\n兹年在松乔，恍惚诚未央。\n咄嗟行至老，僶俛常苦忧。\n临川羡洪波，同始异支流。\n百年何足言，但苦怨与雠。\n雠怨者谁子，耳目还相羞。\n声色为胡越，人情自逼遒。\n招彼玄通士，去来归羡游。\n昔有神仙士，乃处射山阿。\n乘云御飞龙，嘘噏叽琼华。\n可闻不可见，慷慨叹咨嗟。\n自伤非俦类，愁苦来相加。\n下学而上达，忽忽将如何。\n林中有奇鸟，自言是凤凰。\n清朝饮醴泉，日夕栖山冈。\n高鸣彻九州，延颈望八荒。\n适逢商风起，羽翼自摧藏。\n一去昆仑西，何时复回翔。\n但恨处非位，怆悢使心伤。\n出门望佳人，佳人岂在兹。\n三山招松乔，万世谁与期。\n存亡有长短，慷慨将焉知。\n忽忽朝日隤，行行将何之。\n不见季秋草，摧折在今时。\n昔有神仙者，羡门及松乔。\n噏习九阳间，升遐叽云霄。\n人生乐长久，百年自言辽。\n白日陨隅谷，一夕不再朝。\n岂若遗世物，登明遂飘飖。\n墓前荧荧者，木槿耀朱华。\n荣好未终朝，连飚陨其葩。\n岂若西山草，琅玕与丹禾。\n垂影临增城，余光照九阿。\n宁微少年子，日久难咨嗟。"},
{"title": "秋下荆门", "author": "李白", "dynasty": "唐代", "content": "霜落荆门江树空，布帆无恙挂秋风。\n此行不为鲈鱼鲙，自爱名山入剡中。"},
{"title": "黄生借书说", "author": "袁枚", "dynasty": "清代", "content": "黄生允修借书。\n随园主人授以书，而告之曰：　　书非借不能读也。\n子不闻藏书者乎？七略、四库，天子之书，然天子读书者有几？汗牛塞屋，富贵家之书，然富贵人读书者有几？其他祖父积，子孙弃者无论焉。\n非独书为然，天下物皆然。\n非夫人之物而强假焉，必虑人逼取，而惴惴焉摩玩之不已，曰：“今日存，明日去，吾不得而见之矣。\n”若业为吾所有，必高束焉，庋藏焉，曰“姑俟异日观”云尔。\n　　余幼好书，家贫难致。\n有张氏藏书甚富。\n往借，不与，归而形诸梦。\n其切如是。\n故有所览辄省记。\n通籍后，俸去书来，落落大满，素蟫灰丝时蒙卷轴。\n然后叹借者之用心专，而少时之岁月为可惜也！　　今黄生贫类予，其借书亦类予；惟予之公书与张氏之吝书若不相类。\n然则予固不幸而遇张乎，生固幸而遇予乎？知幸与不幸，则其读书也必专，而其归书也必速。\n　　为一说，使与书俱。"},
{"title": "春残", "author": "李清照", "dynasty": "宋代", "content": "春残何事苦思乡，病里梳头恨最长。\n梁燕语多终日在，蔷薇风细一帘香。"},
{"title": "点绛唇·醉漾轻舟", "author": "秦观", "dynasty": "宋代", "content": "醉漾轻舟，信流引到花深处。\n尘缘相误，无计花间住。\n烟水茫茫，千里斜阳暮。\n山无数，乱红如雨。\n不记来时路。"},
{"title": "哀江南赋序", "author": "庾信", "dynasty": "南北朝", "content": "粤以戊辰之年，建亥之月，大盗移国，金陵瓦解。\n余乃窜身荒谷，公私涂炭。\n华阳奔命，有去无归。\n中兴道销，穷于甲戌。\n三日哭于都亭，三年囚于别馆。\n天道周星，物极不反。\n傅燮之但悲身世，无处求生；袁安之每念王室，自然流涕。\n昔桓君山之志事，杜元凯之平生，并有著书，咸能自序。\n潘岳之文采，始述家风；陆机之辞赋，先陈世德。\n信年始二毛，即逢丧乱，藐是流离，至于暮齿。\n燕歌远别，悲不自胜；楚老相逢，泣将何及。\n畏南山之雨，忽践秦庭；让东海之滨，遂餐周粟。\n下亭漂泊，高桥羁旅。\n楚歌非取乐之方，鲁酒无忘忧之用。\n追为此赋，聊以记言，不无危苦之辞，唯以悲哀为主。\n　　日暮途远，人间何世！将军一去，大树飘零；壮士不还，寒风萧瑟。\n荆璧睨柱，受连城而见欺；载书横阶，捧珠盘而不定。\n钟仪君子，入就南冠之囚；季孙行人，留守西河之馆。\n申包胥之顿地，碎之以首；蔡威公之泪尽，加之以血。\n钓台移柳，非玉关之可望；华亭鹤唳，岂河桥之可闻！　　孙策以天下为三分，众才一旅；项籍用江东之子弟，人唯八千。\n遂乃分裂山河，宰割天下。\n岂有百万义师，一朝卷甲，芟夷斩伐，如草木焉！江淮无涯岸之阻，亭壁无藩篱之固。\n头会箕敛者，合纵缔交；锄耨棘矜都，因利乘便。\n将非江表王气，终于三百年乎？是知并吞六合，不免轵道之灾；混一车书，无救平阳之祸。\n呜呼！山岳崩颓，既履危亡之运；春秋迭代，必有去故之悲。\n天意人事，可以凄怆伤心者矣！况复舟楫路穷，星汉非乘槎可上；风飙道阻，蓬莱无可到之期。\n穷者欲达其言，劳者须歌其事。\n陆士衡闻而抚掌，是所甘心；张平子见而陋之，固其宜矣！"},
{"title": "念奴娇·鸟儿问答", "author": "毛泽东", "dynasty": "近现代", "content": "鲲鹏展翅，九万里，翻动扶摇羊角。\n背负青天朝下看，都是人间城郭。\n炮火连天，弹痕遍地，吓倒蓬间雀。\n怎么得了，哎呀我要飞跃。\n借问君去何方，雀儿答道：有仙山琼阁。\n不见前年秋月朗，订了三家条约。\n还有吃的，土豆烧熟了，再加牛肉。\n不须放屁！试看天地翻覆。"},
{"title": "泛海", "author": "王守仁", "dynasty": "明代", "content": "险夷原不滞胸中，何异浮云过太空？夜静海涛三万里，月明飞锡下天风。"},
{"title": "赠韦秘书子春二首", "author": "李白", "dynasty": "唐代", "content": "谷口郑子真，躬耕在岩石。\n高名动京师，天下皆籍籍。\n斯人竟不起，云卧从所适。\n苟无济代心，独善亦何益。\n惟君家世者，偃息逢休明。\n谈天信浩荡，说剑纷纵横。\n谢公不徒然，起来为苍生。\n秘书何寂寂，无乃羁豪英。\n且复归碧山，安能恋金阙。\n旧宅樵渔地，蓬蒿已应没。\n却顾女几峰，胡颜见云月。\n徒为风尘苦，一官已白须。\n气同万里合，访我来琼都。\n披云睹青天，扪虱话良图。\n留侯将绮里，出处未云殊。\n终与安社稷，功成去五湖。"},
{"title": "临湖亭", "author": "王维", "dynasty": "唐代", "content": "轻舸迎上客，悠悠湖上来。\n当轩对尊酒，四面芙蓉开。"},
{"title": "虞美人·银床淅沥青梧老", "author": "纳兰性德", "dynasty": "清代", "content": "银床淅沥青梧老，屧粉秋蛩扫。\n采香行处蹙连钱，拾得翠翘何恨不能言。\n回廊一寸相思地，落月成孤倚。\n背灯和月就花阴，已是十年踪迹十年心。"},
{"title": "神女赋", "author": "宋玉", "dynasty": "先秦", "content": "楚襄王与宋玉游于云梦之浦，使玉赋高唐之事。\n其夜玉寝，果梦与神女遇，其状甚丽，玉异之。\n明日，以白王。\n王曰：“其梦若何？”玉对曰：“晡夕之后，精神恍忽，若有所喜，纷纷扰扰，未知何意？目色仿佛，乍若有记：见一妇人，状甚奇异。\n寐而梦之，寤不自识；罔兮不乐，怅然失志。\n于是抚心定气，复见所梦。\n”王曰：“状何如也？”玉曰：“茂矣美矣，诸好备矣。\n盛矣丽矣，难测究矣。\n上古既无，世所未见，瑰姿玮态，不可胜赞。\n其始来也，耀乎若白日初出照屋梁；其少进也，皎若明月舒其光。\n须臾之间，美貌横生：晔兮如华，温乎如莹。\n五色并驰，不可殚形。\n详而视之，夺人目精。\n其盛饰也，则罗纨绮绩盛文章，极服妙采照万方。\n振绣衣，被袿裳，秾不短，纤不长，步裔裔兮曜殿堂，忽兮改容，婉若游龙乘云翔。\n嫷披服，侻薄装，沐兰泽，含若芳。\n性合适，宜侍旁，顺序卑，调心肠。\n”王曰：“若此盛矣，试为寡人赋之。\n”玉曰：“唯唯。\n”　　夫何神女之姣丽兮，含阴阳之渥饰。\n披华藻之可好兮，若翡翠之奋翼。\n其象无双，其美无极；毛嫱鄣袂，不足程式；西施掩面，比之无色。\n近之既妖，远之有望，骨法多奇，应君之相，视之盈目，孰者克尚。\n私心独悦，乐之无量；交希恩疏，不可尽畅。\n他人莫睹，王览其状。\n其状峨峨，何可极言。\n貌丰盈以庄姝兮，苞温润之玉颜。\n眸子炯其精朗兮，瞭多美而可视。\n眉联娟以蛾扬兮，朱唇地其若丹。\n素质干之醲实兮，志解泰而体闲。\n既姽婳于幽静兮，又婆娑乎人间。\n宜高殿以广意兮，翼故纵而绰宽。\n动雾縠以徐步兮，拂墀声之珊珊。\n望余帷而延视兮，若流波之将澜。\n奋长袖以正衽兮，立踯躅而不安。\n澹清静其愔嫕兮，性沉详而不烦。\n时容与以微动兮，志未可乎得原。\n意似近而既远兮，若将来而复旋。\n褰余而请御兮，愿尽心之。\n怀贞亮之清兮，卒与我兮相难。\n陈嘉辞而云对兮，吐芬芳其若兰。\n精交接以来往兮，心凯康以乐欢。\n神独享而未结兮，魂茕茕以无端。\n含然诺其不分兮，扬音而哀叹！薄怒以自持兮，曾不可乎犯干。\n　　于是摇佩饰，鸣玉鸾；奁衣服，敛容颜；顾女师，命太傅。\n欢情未接，将辞而去；迁延引身，不可亲附。\n似逝未行，中若相首；目略微眄，精采相授。\n志态横出，不可胜记。\n意离未绝，神心怖覆；礼不遑讫，辞不及究；愿假须臾，神女称遽。\n徊肠伤气，颠倒失据，黯然而暝，忽不知处。\n情独私怀，谁者可语？惆怅垂涕，求之至曙。"},
{"title": "菩萨蛮·花明月暗笼轻雾", "author": "李煜", "dynasty": "五代", "content": "花明月暗笼轻雾，今宵好向郎边去。\n刬袜步香阶，手提金缕鞋。\n画堂南畔见，一向偎人颤。\n奴为出来难，教君恣意怜。"},
{"title": "终身误", "author": "曹雪芹", "dynasty": "清代", "content": "都道是金玉良姻，俺只念木石前盟。\n空对着，山中高士晶莹雪；终不忘，世外仙姝寂寞林。\n叹人间，美中不足今方信：纵然是齐眉举案，到底意难平。"},
{"title": "省试湘灵鼓瑟", "author": "钱起", "dynasty": "唐代", "content": "善鼓云和瑟，常闻帝子灵。\n冯夷空自舞，楚客不堪听。\n苦调凄金石，清音入杳冥。\n苍梧来怨慕，白芷动芳馨。\n流水传潇浦，悲风过洞庭。\n曲终人不见，江上数峰青。"},
{"title": "九歌·山鬼", "author": "屈原", "dynasty": "先秦", "content": "若有人兮山之阿，被薜荔兮带女萝。\n既含睇兮又宜笑，子慕予兮善窈窕。\n乘赤豹兮从文狸，辛夷车兮结桂旗。\n被石兰兮带杜衡，折芳馨兮遗所思。\n余处幽篁兮终不见天，路险难兮独后来。\n表独立兮山之上，云容容兮而在下。\n杳冥冥兮羌昼晦，东风飘兮神灵雨。\n留灵修兮憺忘归，岁既晏兮孰华予。\n采三秀兮于山间，石磊磊兮葛蔓蔓。\n怨公子兮怅忘归，君思我兮不得闲。\n山中人兮芳杜若，饮石泉兮荫松柏，君思我兮然疑作。\n雷填填兮雨冥冥，猨啾啾兮狖夜鸣。\n风飒飒兮木萧萧，思公子兮徒离忧。"},
{"title": "一枝花·不伏老", "author": "关汉卿", "dynasty": "元代", "content": "〔一枝花〕　　攀出墙朵朵花，折临路枝枝柳。\n花攀红蕊嫩，柳折翠条柔，浪子风流。\n凭着我折柳攀花手，直煞得花残柳败休。\n半生来折柳攀花，一世里眠花卧柳。\n　　〔梁州〕　　我是个普天下郎君领袖，盖世界浪子班头。\n愿朱颜不改常依旧，花中消遣，酒内忘忧。\n分茶攧竹，打马藏阄；通五音六律滑熟，甚闲愁到我心头？伴的是银筝女银台前理银筝笑倚银屏，伴的是玉天仙携玉手并玉肩同登玉楼，伴的是金钗客歌金缕捧金樽满泛金瓯。\n你道我老也，暂休。\n占排场风月功名首，更玲珑又剔透。\n我是个锦阵花营都帅头，曾玩府游州。\n　　〔隔尾〕　　子弟每是个茅草冈、沙土窝初生的兔羔儿乍向围场上走，我是个经笼罩、受索网苍翎毛老野鸡蹅踏的阵马儿熟。\n经了些窝弓冷箭鑞枪头，不曾落人后。\n恰不道“人到中年万事休”，我怎肯虚度了春秋。\n　　〔尾〕　　我是个蒸不烂、煮不熟、捶不匾、炒不爆、响珰珰一粒铜豌豆，恁子弟每谁教你钻入他锄不断、斫不下、解不开、顿不脱、慢腾腾千层锦套头？我玩的是梁园月，饮的是东京酒，赏的是洛阳花，攀的是章台柳。\n我也会围棋、会蹴踘、会打围、会插科、会歌舞、会吹弹、会咽作、会吟诗、会双陆。\n你便是落了我牙、歪了我嘴、瘸了我腿、折了我手，天赐与我这几般儿歹症候，尚兀自不肯休！则除是阎王亲自唤，神鬼自来勾。\n三魂归地府，七魄丧冥幽。\n天哪！那其间才不向烟花路儿上走！"},
{"title": "赠邻女 / 寄李亿员外", "author": "鱼玄机", "dynasty": "唐代", "content": "羞日遮罗袖，愁春懒起妆。\n易求无价宝，难得有心郎。\n枕上潜垂泪，花间暗断肠。\n自能窥宋玉，何必恨王昌？"},
{"title": "点绛唇·花信来时", "author": "晏几道", "dynasty": "宋代", "content": "花信来时，恨无人似花依旧。\n又成春瘦，折断门前柳。\n天与多情，不与长相守。\n分飞后，泪痕和酒，占了双罗袖。"},
{"title": "送荪友", "author": "纳兰性德", "dynasty": "清代", "content": "人生何如不相识，君老江南我燕北。\n何如相逢不相合，更无别恨横胸臆。\n留君不住我心苦，横门骊歌泪如雨。\n君行四月草萋萋，柳花桃花半委泥。\n江流浩淼江月堕，此时君亦应思我。\n我今落拓何所止，一事无成已如此。\n平生纵有英雄血，无由一溅荆江水。\n荆江日落阵云低，横戈跃马今何时。\n忽忆去年风月夜，与君展卷论王霸。\n君今偃仰九龙间，吾欲从兹事耕稼。\n芙蓉湖上芙蓉花，秋风未落如朝霞。\n君如载酒须尽醉，醉来不复思天涯。"},
{"title": "苕溪酬梁耿别后见寄", "author": "刘长卿", "dynasty": "唐代", "content": "清川永路何极，落日孤舟解携。\n鸟向平芜远近，人随流水东西。\n白云千里万里，明月前溪后溪。\n惆怅长沙谪去，江潭芳草萋萋。"},
{"title": "少室雪晴送王宁", "author": "李颀", "dynasty": "唐代", "content": "少室众峰几峰别，一峰晴见一峰雪。\n隔城半山连青松，素色峨峨千万重。\n过景斜临不可道，白云欲尽难为容。\n行人与我玩幽境，北风切切吹衣冷。\n惜别浮桥驻马时，举头试望南山岭。"},
{"title": "八归·湘中送胡德华", "author": "姜夔", "dynasty": "宋代", "content": "芳莲坠粉，疏桐吹绿，庭院暗雨乍歇。\n无端抱影销魂处，还见篠墙萤暗，藓阶蛩切。\n送客重寻西去路，问水面琵琶谁拨？最可惜、一片江山，总付与啼鴂。\n长恨相从未款，而今何事，又对西风离别？渚寒烟淡，棹移人远，飘渺行舟如叶。\n想文君望久，倚竹愁生步罗袜。\n归来后，翠尊双饮，下了珠帘，玲珑闲看月。"},
{"title": "命子", "author": "陶渊明", "dynasty": "魏晋", "content": "悠悠我祖，爰自陶唐。\n邈焉虞宾，历世重光。\n御龙勤夏，豕韦翼商。\n穆穆司徒，厥族以昌。\n纷纷战国，漠漠衰周。\n凤隐于林，幽人在丘。\n逸虬绕云，奔鲸骇流。\n天集有汉，眷予愍侯。\n於赫愍侯，运当攀龙。\n抚剑风迈，显兹武功。\n书誓河山，启土开封。\n亹亹丞相，允迪前踪。\n浑浑长源，蔚蔚洪柯。\n群川载导，众条载罗。\n时有语默，运因隆寙。\n在我中晋，业融长沙。\n桓桓长沙，伊勋伊德。\n天子畴我，专征南国。\n功遂辞归，临宠不忒。\n孰谓斯心，而近可得。\n肃矣我祖，慎终如始。\n直方二台，惠和千里。\n於皇仁考，淡焉虚止。\n寄迹风云，冥兹愠喜。\n嗟余寡陋，瞻望弗及。\n顾惭华鬓，负影只立。\n三千之罪，无後为急。\n我诚念哉，呱闻尔泣。\n卜云嘉日，占亦良时。\n名汝曰俨，字汝求思。\n温恭朝夕，念兹在兹。\n尚想孔伋，庶其企而！厉夜生子，遽而求火。\n凡百有心，奚特于我！既见其生，实欲其可。\n人亦有言，斯情无假。\n日居月诸，渐免子孩。\n福不虚至，祸亦易来。\n夙兴夜寐，愿尔斯才。\n尔之不才，亦已焉哉！"},
{"title": "生查子·诉别", "author": "苏轼", "dynasty": "宋代", "content": "三度别君来，此别真迟暮。\n白尽老髭须，明日淮南去。\n酒罢月随人，泪湿花如雾。\n后月逐君还，梦绕湖边路。"},
{"title": "千秋岁·淡烟平楚", "author": "刘基", "dynasty": "明代", "content": "淡烟平楚，又送王孙去。\n花有泪，莺无语。\n芭蕉心一寸，杨柳丝千缕。\n今夜雨，定应化作相思树。\n忆昔欢游处，触目成前古。\n良会处，知何许？百杯桑落酒，三叠阳关句。\n情未了，月明潮上迷津渚。"},
{"title": "阮郎归·宫腰袅袅翠鬟松", "author": "秦观", "dynasty": "宋代", "content": "宫腰袅袅翠鬟松，夜堂深处逢。\n无端银烛殒秋风，灵犀得暗通。\n身有恨，恨无穷，星河沈晓空。\n陇头流水各西东，佳期如梦中。"},
{"title": "蜀国弦", "author": "李贺", "dynasty": "唐代", "content": "枫香晚花静，锦水南山影。\n惊石坠猿哀，竹云愁半岭。\n凉月生秋浦，玉沙粼粼光。\n谁家红泪客，不忍过瞿塘。"},
{"title": "鹧鸪天·休舞银貂小契丹", "author": "范成大", "dynasty": "宋代", "content": "休舞银貂小契丹，满堂宾客尽关山。\n从今嫋嫋盈盈处，谁复端端正正看。\n模泪易，写愁难。\n潇湘江上竹枝斑。\n碧云日暮无书寄，寥落烟中一雁寒。"},
{"title": "送远", "author": "杜甫", "dynasty": "唐代", "content": "带甲满天地，胡为君远行！亲朋尽一哭，鞍马去孤城。\n草木岁月晚，关河霜雪清。\n别离已昨日，因见古人情。"},
{"title": "寒夜思友三首·其二", "author": "王勃", "dynasty": "唐代", "content": "云间征思断，月下归愁切。\n鸿雁西南飞，如何故人别？"},
{"title": "南柯子·怅望梅花驿", "author": "范成大", "dynasty": "宋代", "content": "怅望梅花驿，凝情杜若洲。\n香云低处有高楼，可惜高楼不近木兰舟。\n缄素双鱼远，题红片叶秋。\n欲凭江水寄离愁，江已东流那肯更西流。"},
{"title": "送夏侯审校书东归", "author": "钱起", "dynasty": "唐代", "content": "楚乡飞鸟没，独与碧云还。\n破镜催归客，残阳见旧山。\n诗成流水上，梦尽落花间。\n傥寄相思字，愁人定解颜。"},
{"title": "清平乐·莺啼残月", "author": "韦庄", "dynasty": "唐代", "content": "莺啼残月，绣阁香灯灭。\n门外马嘶郎欲别，正是落花时节。\n妆成不画蛾眉，含愁独倚金扉，去路香尘莫扫，扫即郎去归迟。"},
{"title": "和项王歌", "author": "虞姬", "dynasty": "两汉", "content": "汉兵已略地，四方楚歌声。\n大王意气尽，贱妾何聊生！"},
{"title": "青玉案·丝槐烟柳长亭路", "author": "惠洪", "dynasty": "宋代", "content": "丝槐烟柳长亭路，恨取次、分离去。\n日永如年愁难度。\n高城回首，暮云遮尽，目断人何处？解鞍旅舍天将暮，暗忆叮咛千万句。\n一寸柔肠情几许？薄衾孤枕，梦回人静，彻晓潇潇雨。"},
{"title": "夜别韦司士", "author": "高适", "dynasty": "唐代", "content": "高馆张灯酒复清，夜钟残月雁归声。\n只言啼鸟堪求侣，无那春风欲送行。\n黄河曲里沙为岸，白马津边柳向城。\n莫怨他乡暂离别，知君到处有逢迎。"},
{"title": "送陈七赴西军", "author": "孟浩然", "dynasty": "唐代", "content": "吾观非常者，碌碌在目前。\n君负鸿鹄志，蹉跎书剑年。\n一闻边烽动，万里忽争先。\n余亦赴京国，何当献凯还。"},
{"title": "别宋常侍", "author": "尹式", "dynasty": "隋代", "content": "游人杜陵北，送客汉川东。\n无论去与住，俱是一飘蓬。\n秋鬓含霜白，衰颜倚酒红。\n别有相思处，啼鸟杂夜风。"},
{"title": "彩云归·蘅皋向晚舣轻航", "author": "柳永", "dynasty": "宋代", "content": "蘅皋向晚舣轻航。\n卸云帆、水驿鱼乡。\n当暮天、霁色如晴昼，江练静、皎月飞光。\n那堪听、远村羌管，引离人断肠。\n此际浪萍风梗，度岁茫茫。\n堪伤。\n朝欢暮散，被多情、赋与凄凉。\n别来最苦，襟袖依约，尚有余香。\n算得伊、鸳衾凤枕，夜永争不思量。\n牵情处，惟有临歧，一句难忘。"},
{"title": "春闺思", "author": "张仲素", "dynasty": "唐代", "content": "袅袅城边柳，青青陌上桑。\n提笼忘采叶，昨夜梦渔阳。"},
{"title": "普天乐·浙江秋", "author": "姚燧", "dynasty": "元代", "content": "浙江秋，吴山夜。\n愁随潮去，恨与山叠。\n寒雁来，芙蓉谢。\n冷雨青灯读书舍，怕离别又早离别。\n今宵醉也，明朝去也，宁奈些些。"},
{"title": "忆少年·别历下", "author": "晁补之", "dynasty": "宋代", "content": "无穷官柳，无情画舸，无根行客。\n南山尚相送，只高城人隔。\n罨画园林溪绀碧。\n算重来、尽成陈迹。\n刘郎鬓如此，况桃花颜色。"},
{"title": "山花子·此处情怀欲问天", "author": "刘辰翁", "dynasty": "宋代", "content": "此处情怀欲问天，相期相就复何年。\n行过章江三十里，泪依然。\n早宿半程芳草路，犹寒欲雨暮春天。\n小小桃花三两处，得人怜。"},
{"title": "点绛唇·途中逢管倅", "author": "赵彦端", "dynasty": "宋代", "content": "憔悴天涯，故人相遇情如故。\n别离何遽，忍唱阳关句。\n我是行人，更送行人去。\n愁无据。\n寒蝉鸣处，回首斜阳暮。"},
{"title": "南歌子·香墨弯弯画", "author": "秦观", "dynasty": "宋代", "content": "香墨弯弯画，燕脂淡淡匀。\n揉蓝衫子杏黄裙，独倚玉阑无语点檀唇。\n人去空流水，花飞半掩门。\n乱山何处觅行云？又是一钩新月照黄昏。"},
{"title": "普天乐·秋江忆别", "author": "赵善庆", "dynasty": "元代", "content": "晚天长，秋水苍。\n山腰落日，雁背斜阳。\n壁月词，朱唇唱。\n犹记当年兰舟上，洒西风泪湿罗裳。\n钗分凤凰，杯斟鹦鹉，人拆鸳鸯。"},
{"title": "一剪梅·堆枕乌云堕翠翘", "author": "蔡伸", "dynasty": "宋代", "content": "堆枕乌云堕翠翘。\n午梦惊回，满眼春娇。\n嬛嬛一袅楚宫腰。\n那更春来，玉减香消。\n柳下朱门傍小桥。\n几度红窗，误认鸣镳。\n断肠风月可怜宵。\n忍使恹恹，两处无聊。"},
{"title": "代答闺梦还", "author": "张若虚", "dynasty": "唐代", "content": "关塞年华早，楼台别望违。\n试衫著暖气，开镜觅春晖。\n燕入窥罗幕，蜂来上画衣。\n情催桃李艳，心寄管弦飞。\n妆洗朝相待，风花暝不归。\n梦魂何处入，寂寂掩重扉。"},
{"title": "减字木兰花·春怨", "author": "朱淑真", "dynasty": "宋代", "content": "独行独坐，独唱独酬还独卧。\n伫立伤神，无奈轻寒著摸人。\n此情谁见，泪洗残妆无一半。\n愁病相仍，剔尽寒灯梦不成。"},
{"title": "十二月过尧民歌·别情", "author": "王实甫", "dynasty": "元代", "content": "自别后遥山隐隐，更那堪远水粼粼。\n见杨柳飞绵滚滚，对桃花醉脸醺醺。\n透内阁香风阵阵，掩重门暮雨纷纷。\n怕黄昏忽地又黄昏，不销魂怎地不销魂。\n新啼痕压旧啼痕，断肠人忆断肠人。\n今春香肌瘦几分？缕带宽三寸。"},
{"title": "好事近·风定落花深", "author": "李清照", "dynasty": "宋代", "content": "风定落花深，帘外拥红堆雪。\n长记海棠开后，正伤春时节。\n酒阑歌罢玉尊空，青缸暗明灭。\n魂梦不堪幽怨，更一声鶗鴂。"},
{"title": "古意", "author": "李白", "dynasty": "唐代", "content": "君为女萝草，妾作菟丝花。\n轻条不自引，为逐春风斜。\n百丈托远松，缠绵成一家。\n谁言会面易，各在青山崖。\n女萝发馨香，菟丝断人肠。\n枝枝相纠结，叶叶竞飘扬。\n生子不知根，因谁共芬芳。\n中巢双翡翠，上宿紫鸳鸯。\n若识二草心，海潮亦可量。"},
{"title": "生查子·坠雨已辞云", "author": "晏几道", "dynasty": "宋代", "content": "坠雨已辞云，流水难归浦。\n遗恨几时休，心抵秋莲苦。\n忍泪不能歌，试托哀弦语。\n弦语愿相逢，知有相逢否。"},
{"title": "同李十一醉忆元九", "author": "白居易", "dynasty": "唐代", "content": "花时同醉破春愁，醉折花枝作酒筹。\n忽忆故人天际去，计程今日到梁州。"},
{"title": "杂诗三首 / 杂咏三首", "author": "王维", "dynasty": "唐代", "content": "家住孟津河，门对孟津口。\n常有江南船，寄书家中否。\n君自故乡来，应知故乡事。\n来日绮窗前，寒梅著花未。\n已见寒梅发，复闻啼鸟声。\n心心视春草，畏向阶前生。"},
{"title": "西湖晚归回望孤山寺赠诸客", "author": "白居易", "dynasty": "唐代", "content": "柳湖松岛莲花寺，晚动归桡出道场。\n卢橘子低山雨重，栟榈叶战水风凉。\n烟波澹荡摇空碧，楼殿参差倚夕阳。\n到岸请君回首望，蓬莱宫在海中央。"},
{"title": "梧桐影·落日斜", "author": "吕岩", "dynasty": "唐代", "content": "落日斜，秋风冷。\n今夜故人来不来，教人立尽梧桐影。"},
{"title": "七哀", "author": "曹植", "dynasty": "两汉", "content": "明月照高楼，流光正徘徊。\n上有愁思妇，悲叹有余哀。\n借问叹者谁，言是宕子妻。\n君行逾十年，孤妾常独栖。\n君若清路尘，妾若浊水泥。\n浮沉各异势，会合何时谐？愿为西南风，长逝入君怀。\n君怀良不开，贱妾当何依。"},
{"title": "杂诗七首·其一", "author": "曹植", "dynasty": "两汉", "content": "高台多悲风，朝日照北林。\n之子在万里，江湖迥且深。\n方舟安可极，离思故难任！孤雁飞南游，过庭长哀吟。\n翘思慕远人，愿欲托遗音。\n形影忽不见，翩翩伤我心。"},
{"title": "墨萱图·其一", "author": "王冕", "dynasty": "元代", "content": "灿灿萱草花，罗生北堂下。\n南风吹其心，摇摇为谁吐？慈母倚门情，游子行路苦。\n甘旨日以疏，音问日以阻。\n举头望云林，愧听慧鸟语。"},
{"title": "念奴娇·书东流村壁", "author": "辛弃疾", "dynasty": "宋代", "content": "野棠花落，又匆匆过了，清明时节。\n刬地东风欺客梦，一枕云屏寒怯。\n曲岸持觞，垂杨系马，此地曾经别。\n楼空人去，旧游飞燕能说。\n闻道绮陌东头，行人长见，帘底纤纤月。\n旧恨春江流不断，新恨云山千叠。\n料得明朝，尊前重见，镜里花难折。\n也应惊问：近来多少华发？"},
{"title": "停云", "author": "陶渊明", "dynasty": "魏晋", "content": "停云，思亲友也。\n罇湛新醪，园列初荣，愿言不从，叹息弥襟。\n霭霭停云，濛濛时雨。\n八表同昏，平路伊阻。\n静寄东轩，春醪独抚。\n良朋悠邈，搔首延伫。\n停云霭霭，时雨濛濛。\n八表同昏，平陆成江。\n有酒有酒，闲饮东窗。\n愿言怀人，舟车靡从。\n东园之树，枝条载荣。\n竞用新好，以怡余情。\n人亦有言：日月于征。\n安得促席，说彼平生。\n翩翩飞鸟，息我庭柯。\n敛翮闲止，好声相和。\n岂无他人，念子实多。\n愿言不获，抱恨如何！"},
{"title": "少年游·润州作", "author": "苏轼", "dynasty": "宋代", "content": "去年相送，余杭门外，飞雪似杨花。\n今年春尽，杨花似雪，犹不见还家。\n对酒卷帘邀明月，风露透窗纱。\n恰似姮娥怜双燕，分明照、画梁斜。"},
{"title": "破阵子·燕子欲归时节", "author": "晏殊", "dynasty": "宋代", "content": "燕子欲归时节，高楼昨夜西风。\n求得人间成小会，试把金尊傍菊丛。\n歌长粉面红。\n斜日更穿帘幕，微凉渐入梧桐。\n多少襟情言不尽，写向蛮笺曲调中。\n此情千万重。"},
{"title": "江陵愁望寄子安 / 江陵愁望有寄", "author": "鱼玄机", "dynasty": "唐代", "content": "枫叶千枝复万枝，江桥掩映暮帆迟。\n忆君心似西江水，日夜东流无歇时。"},
{"title": "西江月·宝髻松松挽就", "author": "司马光", "dynasty": "宋代", "content": "宝髻松松挽就，铅华淡淡妆成。\n青烟翠雾罩轻盈，飞絮游丝无定。\n相见争如不见，有情何似无情。\n笙歌散后酒初醒，深院月斜人静。"},
{"title": "偶作寄朗之", "author": "白居易", "dynasty": "唐代", "content": "历想为官日，无如刺史时。\n欢娱接宾客，饱暖及妻儿。\n自到东都后，安闲更得宜。\n分司胜刺史，致仕胜分司。\n何况园林下，欣然得朗之。\n仰名同旧识，为乐即新知。\n有雪先相访，无花不作期。\n斗醲干酿酒，夸妙细吟诗。\n里巷千来往，都门五别离。\n岐分两回首，书到一开眉。\n叶落槐亭院，冰生竹阁池。\n雀罗谁问讯，鹤氅罢追随。\n身与心俱病，容将力共衰。\n老来多健忘，唯不忘相思。"},
{"title": "送李侍御赴安西", "author": "高适", "dynasty": "唐代", "content": "行子对飞蓬，金鞭指铁骢。\n功名万里外，心事一杯中。\n虏障燕支北，秦城太白东。\n离魂莫惆怅，看取宝刀雄！"},
{"title": "武昌酌菩萨泉送王子立", "author": "苏轼", "dynasty": "宋代", "content": "送行无酒亦无钱，劝尔一杯菩萨泉。\n何处低头不见我？四方同此水中天。"},
{"title": "怨", "author": "冯小青", "dynasty": "明代", "content": "新妆竟与画图争，知是昭阳第几名？瘦影自临春水照，卿须怜我我怜卿。"},
{"title": "送韦城李少府", "author": "张九龄", "dynasty": "唐代", "content": "送客南昌尉，离亭西候春。\n野花看欲尽，林鸟听犹新。\n别酒青门路，归轩白马津。\n相知无远近，万里尚为邻。"},
{"title": "赋得自君之出矣", "author": "张九龄", "dynasty": "唐代", "content": "自君之出矣，不复理残机。\n思君如满月，夜夜减清辉。"},
{"title": "武威送刘判官赴碛西行军", "author": "岑参", "dynasty": "唐代", "content": "火山五月行人少，看君马去疾如鸟。\n都护行营太白西，角声一动胡天晓。"},
{"title": "踏莎行·祖席离歌", "author": "晏殊", "dynasty": "宋代", "content": "祖席离歌，长亭别宴。\n香尘已隔犹回面。\n居人匹马映林嘶，行人去棹依波转。\n画阁魂消，高楼目断。\n斜阳只送平波远。\n无穷无尽是离愁，天涯地角寻思遍。"},
{"title": "南乡子·送述古", "author": "苏轼", "dynasty": "宋代", "content": "回首乱山横。\n不见居人只见城。\n谁似临平山上塔，亭亭。\n迎客西来送客行。\n归路晚风清。\n一枕初寒梦不成。\n今夜残灯斜照处，荧荧。\n秋雨晴时泪不晴。"},
{"title": "于中好·握手西风泪不干", "author": "纳兰性德", "dynasty": "清代", "content": "握手西风泪不干，年来多在别离间。\n遥知独听灯前雨，转忆同看雪后山。\n凭寄语，劝加餐。\n桂花时节约重还。\n分明小像沉香缕，一片伤心欲画难。"},
{"title": "送李判官之润州行营", "author": "刘长卿", "dynasty": "唐代", "content": "万里辞家事鼓鼙，金陵驿路楚云西。\n江春不肯留行客，草色青青送马蹄。"},
{"title": "菩萨蛮·送曹君之庄所", "author": "辛弃疾", "dynasty": "宋代", "content": "人间岁月堂堂去，劝君快上青云路。\n圣处一灯传，工夫萤雪边。\n麴生风味恶，辜负西窗约。\n沙岸片帆开，寄书无雁来。"},
{"title": "送魏八", "author": "高适", "dynasty": "唐代", "content": "更沽淇上酒，还泛驿前舟。\n为惜故人去，复怜嘶马愁。\n云山行处合，风雨兴中秋。\n此路无知己，明珠莫暗投。"},
{"title": "鲁郡东石门送杜二甫", "author": "李白", "dynasty": "唐代", "content": "醉别复几日，登临遍池台。\n何时石门路，重有金樽开。\n秋波落泗水，海色明徂徕。\n飞蓬各自远，且尽手中杯。"},
{"title": "重别李评事", "author": "王昌龄", "dynasty": "唐代", "content": "莫道秋江离别难，舟船明日是长安。\n吴姬缓舞留君醉，随意青枫白露寒。"},
{"title": "浣溪沙·送梅庭老赴上党学官", "author": "苏轼", "dynasty": "宋代", "content": "门外东风雪洒裾，山头回首望三吴。\n不应弹铗为无鱼。\n上党从来天下脊，先生元是古之儒。\n时平不用鲁连书。"},
{"title": "欹湖", "author": "王维", "dynasty": "唐代", "content": "吹箫凌极浦，日暮送夫君。\n湖上一回首，青山卷白云。"},
{"title": "大铁椎传", "author": "魏禧", "dynasty": "明代", "content": "庚戌十一月，予自广陵归，与陈子灿同舟。\n子灿年二十八，好武事，予授以左氏兵谋兵法，因问：“数游南北，逢异人乎？”子灿为述大铁椎，作《大铁椎传》。\n　　大铁椎，不知何许人，北平陈子灿省兄河南，与遇宋将军家。\n宋，怀庆青华镇人，工技击，七省好事者皆来学，人以其雄健，呼宋将军云。\n宋弟子高信之，亦怀庆人，多力善射，长子灿七岁，少同学，故尝与过宋将军。\n　　时座上有健啖客，貌甚寝，右胁夹大铁椎，重四五十斤，饮食拱揖不暂去。\n柄铁折叠环复，如锁上练，引之长丈许。\n与人罕言语，语类楚声。\n扣其乡及姓字，皆不答。\n　　既同寝，夜半，客曰：“吾去矣！”言讫不见。\n子灿见窗户皆闭，惊问信之。\n信之曰：“客初至，不冠不袜，以蓝手巾裹头，足缠白布，大铁椎外，一物无所持，而腰多白金。\n吾与将军俱不敢问也。\n”子灿寐而醒，客则鼾睡炕上矣。\n　　一日，辞宋将军曰：“吾始闻汝名，以为豪，然皆不足用。\n吾去矣！”将军强留之，乃曰：“吾数击杀响马贼，夺其物，故仇我。\n久居，祸且及汝。\n今夜半，方期我决斗某所。\n”宋将军欣然曰：“吾骑马挟矢以助战。\n”客曰：“止！贼能且众，吾欲护汝，则不快吾意。\n”宋将军故自负，且欲观客所为，力请客。\n客不得已，与偕行。\n将至斗处，送将军登空堡上，曰：“但观之，慎弗声，令贼知也。\n”　　时鸡鸣月落，星光照旷野，百步见人。\n客驰下，吹觱篥数声。\n顷之，贼二十余骑四面集，步行负弓矢从者百许人。\n一贼提刀突奔客，客大呼挥椎，贼应声落马，马首裂。\n众贼环而进，客奋椎左右击，人马仆地，杀三十许人。\n宋将军屏息观之，股栗欲堕。\n忽闻客大呼曰：“吾去矣。\n”尘滚滚东向驰去。\n后遂不复至。\n　　魏禧论曰：子房得力士，椎秦皇帝博浪沙中。\n大铁椎其人欤？天生异人，必有所用之。\n予读陈同甫《中兴遗传》，豪俊、侠烈、魁奇之士，泯泯然不见功名于世者，又何多也！岂天之生才不必为人用欤？抑用之自有时欤？子灿遇大铁椎为壬寅岁，视其貌当年三十，然大铁椎今年四十耳。\n子灿又尝见其写市物帖子，甚工楷书也。"},
{"title": "寓居吴兴", "author": "曾几", "dynasty": "宋代", "content": "相对真成泣楚囚，遂无末策到神州。\n但知绕树如飞鹊，不解营巢似拙鸠。\n江北江南犹断绝，秋风秋雨敢淹留？低回又作荆州梦，落日孤云始欲愁。"},
{"title": "水龙吟·淮河舟中夜闻宫人琴声", "author": "汪元量", "dynasty": "宋代", "content": "鼓鞞惊破霓裳，海棠亭北多风雨。\n歌阑酒罢，玉啼金泣，此行良苦。\n驼背模糊，马头匼匝，朝朝暮暮。\n自都门燕别，龙艘锦缆，空载得、春归去。\n目断东南半壁，怅长淮已非吾土。\n受降城下，草如霜白，凄凉酸楚。\n粉阵红围，夜深人静，谁宾谁主？对渔灯一点，羁愁一搦，谱琴中语。"},
{"title": "巴陵夜别王八员外 / 三湘有怀", "author": "贾至", "dynasty": "唐代", "content": "柳絮飞时别洛阳，梅花发后到三湘。\n世情已逐浮云散，离恨空随江水长。"},
{"title": "白云歌送刘十六归山", "author": "李白", "dynasty": "唐代", "content": "楚山秦山皆白云，白云处处长随君。\n长随君，君入楚山里，云亦随君渡湘水。\n湘水上，女萝衣，白云堪卧君早归。"},
{"title": "贺新郎·寄丰真州", "author": "戴复古", "dynasty": "宋代", "content": "忆把金罍酒，叹别来光阴荏苒，江湖宿留。\n世事不堪频着眼，赢得两眉长皱。\n但东望故人翘首。\n要落山空天远大，送飞鸿北去伤怀久。\n天下事，公知否？钱塘风月西湖柳，渡江来百年机会，从前未有。\n唤起东山丘壑梦，莫惜风霜老手，要整顿封疆如旧。\n早晚枢庭开幕府，是英雄尽为公奔走。\n看金印，大如斗。"},
{"title": "谪仙怨·晴川落日初低", "author": "刘长卿", "dynasty": "唐代", "content": "晴川落日初低，惆怅孤舟解携。\n鸟向平芜远近，人随流水东西。\n白云千里万里，明月前溪后溪。\n独恨长沙谪去，江潭春草萋萋。"},
{"title": "好事近·秋晓上莲峰", "author": "陆游", "dynasty": "宋代", "content": "秋晓上莲峰，高蹑倚天青壁。\n谁与放翁为伴？有天坛轻策。\n铿然忽变赤龙飞，雷雨四山黑。\n谈笑做成丰岁，笑禅龛楖栗。"},
{"title": "在水军宴赠幕府诸侍御", "author": "李白", "dynasty": "唐代", "content": "月化五白龙，翻飞凌九天。\n胡沙惊北海，电扫洛阳川。\n虏箭雨宫阙，皇舆成播迁。\n英王受庙略，秉钺清南边。\n云旗卷海雪，金戟罗江烟。\n聚散百万人，弛张在一贤。\n霜台降群彦，水国奉戎旃。\n绣服开宴语，天人借楼船。\n如登黄金台，遥谒紫霞仙。\n卷身编蓬下，冥机四十年。\n宁知草间人，腰下有龙泉。\n浮云在一决，誓欲清幽燕。\n愿与四座公，静谈金匮篇。\n齐心戴朝恩，不惜微躯捐。\n所冀旄头灭，功成追鲁连。"},
{"title": "河满子·秋怨", "author": "孙洙", "dynasty": "宋代", "content": "怅望浮生急景，凄凉宝瑟馀音。\n楚客多情偏怨别，碧山远水登临。\n目送连天衰草，夜阑几处疏砧。\n黄叶无风自落，秋云不雨长阴。\n天若有情天亦老，摇摇幽恨难禁。\n惆怅旧欢如梦，觉来无处追寻。"},
{"title": "野老", "author": "杜甫", "dynasty": "唐代", "content": "野老篱前江岸回，柴门不正逐江开。\n渔人网集澄潭下，贾客船随返照来。\n长路关心悲剑阁，片云何意傍琴台。\n王师未报收东郡，城阙秋生画角哀。"},
{"title": "贺新郎·吴江", "author": "蒋捷", "dynasty": "宋代", "content": "浪涌孤亭起，是当年、蓬莱顶上，海风飘坠。\n帝遣江神长守护，八柱蛟龙缠尾。\n斗吐出、寒烟寒雨。\n昨夜鲸翻坤轴动，卷雕翚、掷向虚空里。\n但留得，绛虹住。\n五湖有客扁舟舣，怕群仙、重游到此，翠旌难驻。\n手拍阑干呼白鹭，为我殷勤寄语；奈鹭也、惊飞沙渚。\n星月一天云万壑，览茫茫、宇宙之何处？鼓双楫，浩歌去。"},
{"title": "贺新郎·弹铗西来路", "author": "刘过", "dynasty": "宋代", "content": "弹铗西来路。\n记匆匆、经行十日，几番风雨。\n梦里寻秋秋不见，秋在平芜远树。\n雁信落、家山何处？万里西风吹客鬓，把菱花、自笑人如许。\n留不住、少年去。\n男儿事业无凭据。\n记当年、悲歌击楫，酒酣箕踞。\n腰下光芒三尺剑，时解挑灯夜语。\n谁更识、此时情绪？唤起杜陵风月手，写江东渭北相思句。\n歌此恨，慰羁旅。"},
{"title": "黄海舟中日人索句并见日俄战争地图", "author": "秋瑾", "dynasty": "近现代", "content": "万里乘云去复来，只身东海挟春雷。\n忍看图画移颜色，肯使江山付劫灰。\n浊酒不销忧国泪，救时应仗出群才。\n拼将十万头颅血，须把乾坤力挽回。"},
{"title": "拟咏怀·榆关断音信", "author": "庾信", "dynasty": "南北朝", "content": "榆关断音信，汉使绝经过。\n胡笳落泪曲，羌笛断肠歌。\n纤腰减束素，别泪损横波。\n恨心终不歇，红颜无复多。\n枯木期填海，青山望断河。"},
{"title": "少年游·端午赠黄守徐君猷", "author": "苏轼", "dynasty": "宋代", "content": "银塘朱槛麹尘波，圆绿卷新荷。\n兰条荐浴，菖花酿酒，天气尚清和。\n好将沉醉酬佳节，十分酒、一分歌。\n狱草烟深，讼庭人悄，无吝宴游过。"},
{"title": "念奴娇·还都后诸公见追和赤壁词用韵者凡六人亦复重赋", "author": "蔡松年", "dynasty": "宋代", "content": "还都后，诸公见追和赤壁词，用韵者凡六人，亦复重赋。\n离骚痛饮，笑人生佳处，能消何物。\n夷甫当年成底事，空想岩岩玉壁。\n五亩苍烟，一丘寒玉，岁晚忧风雪。\n西州扶病，至今悲感前杰。\n我梦卜筑萧闲，觉来岩桂，十里幽香发。\n块垒胸中冰与炭，一酌春风都灭。\n胜日神交，悠然得意，遗恨无毫发。\n古今同致，永和徒记年月。"},
{"title": "点绛唇·春日风雨有感", "author": "陈子龙", "dynasty": "明代", "content": "满眼韶华，东风惯是吹红去。\n几番烟雾，只有花难护。\n梦里相思，故国王孙路。\n春无主！杜鹃啼处，泪洒胭脂雨。"},
{"title": "贺新郎·往事何堪说", "author": "刘学箕", "dynasty": "宋代", "content": "往事何堪说。\n念人生、消磨寒暑，漫营裘葛。\n少日功名频看镜，绿鬓鬅鬙未雪。\n渐老矣、愁生华发。\n国耻家仇何年报，痛伤神、遥望关河月。\n悲愤积，付湘瑟。\n人生未可随时别。\n守忠诚、不替天意，自能符合。\n误国诸人今何在，回首怨深次骨。\n叹南北、久成。\n中夜闻鸡狂起舞，袖青蛇、戛击光磨铁。\n三太息，眦空裂。"},
{"title": "菩萨蛮·风柔日薄春犹早", "author": "李清照", "dynasty": "宋代", "content": "风柔日薄春犹早，夹衫乍著心情好。\n睡起觉微寒，梅花鬓上残。\n故乡何处是，忘了除非醉。\n沉水卧时烧，香消酒未消。"},
{"title": "白帝城怀古", "author": "陈子昂", "dynasty": "唐代", "content": "日落沧江晚，停桡问土风。\n城临巴子国，台没汉王宫。\n荒服仍周甸，深山尚禹功。\n岩悬青壁断，地险碧流通。\n古木生云际，归帆出雾中。\n川途去无限，客思坐何穷。"},
{"title": "西河·天下事", "author": "王埜", "dynasty": "宋代", "content": "天下事，问天怎忍如此！陵图谁把献君王，结愁未已。\n少豪气概总成尘，空馀白骨黄苇。\n千古恨，吾老矣。\n东游曾吊淮水。\n绣春台上一回登，一回揾泪。\n醉归抚剑倚西风，江涛犹壮人意。\n只今袖手野色里，望长淮、犹二千里。\n纵有英心谁寄！近新来又报胡尘起。\n绝域张骞归来未？"},
{"title": "生查子·题京口郡治尘表亭", "author": "辛弃疾", "dynasty": "宋代", "content": "悠悠万世功，矻矻当年苦。\n鱼自入深渊，人自居平土。\n红日又西沉，白浪长东去。\n不是望金山，我自思量禹。"},
{"title": "观大散关图有感", "author": "陆游", "dynasty": "宋代", "content": "上马击狂胡，下马草军书。\n二十抱此志，五十犹癯儒。\n大散陈仓间，山川郁盘纡。\n劲气钟义士，可与共壮图。\n坡陁咸阳城，秦汉之故都。\n王气浮夕霭，宫室生春芜。\n安得从王师，汛扫迎皇舆？黄河与函谷，四海通舟车。\n士马发燕赵，布帛来青徐。\n先当营七庙，次第画九衢。\n偏师缚可汗，倾都观受俘。\n上寿大安宫，复如正观初。\n丈夫毕此愿，死与蝼蚁殊。\n志大浩无期，醉胆空满躯。"},
{"title": "满江红·翠幕深庭", "author": "吴文英", "dynasty": "宋代", "content": "翠幕深庭，露红晚、闲花自发。\n春不断、亭台成趣，翠阴蒙密。\n紫燕雏飞帘额静，金鳞影转池心阔。\n有花香、竹色赋闲情，供吟笔。\n闲问字，评风月。\n时载酒，调冰雪。\n似初秋入夜，浅凉欺葛。\n人境不教车马近，醉乡莫放笙歌歇。\n倩双成、一曲紫云回，红莲折。"},
{"title": "达摩支曲", "author": "温庭筠", "dynasty": "唐代", "content": "捣麝成尘香不灭，拗莲作寸丝难绝。\n红泪文姬洛水春，白头苏武天山雪。\n君不见无愁高纬花漫漫，漳浦宴馀清露寒。\n一旦臣僚共囚虏，欲吹羌管先汍澜。\n旧臣头鬓霜华早，可惜雄心醉中老。\n万古春归梦不归，邺城风雨连天草。"},
{"title": "阴雨", "author": "白居易", "dynasty": "唐代", "content": "岚雾今朝重，江山此地深。\n滩声秋更急，峡气晓多阴。\n望阙云遮眼，思乡雨滴心。\n将何慰幽独，赖此北窗琴。"},
{"title": "水仙子·咏江南", "author": "张养浩", "dynasty": "元代", "content": "一江烟水照晴岚，两岸人家接画檐，芰荷丛一段秋光淡。\n看沙鸥舞再三，卷香风十里珠帘。\n画船儿天边至，酒旗儿风外飐。\n爱杀江南！"},
{"title": "蝶恋花·昨夜秋风来万里", "author": "苏轼", "dynasty": "宋代", "content": "昨夜秋风来万里。\n月上屏帏，冷透人衣袂。\n有客抱衾愁不寐。\n那堪玉漏长如岁。\n羁舍留连归计未。\n梦断魂销，一枕相思泪。\n衣带渐宽无别意。\n新书报我添憔悴。"},
{"title": "绝句漫兴九首·其五", "author": "杜甫", "dynasty": "唐代", "content": "肠断春江欲尽头，杖藜徐步立芳洲。\n颠狂柳絮随风去，轻薄桃花逐水流。"},
{"title": "如梦令·正是辘轳金井", "author": "纳兰性德", "dynasty": "清代", "content": "正是辘轳金井，满砌落花红冷。\n蓦地一相逢，心事眼波难定。\n谁省，谁省。\n从此簟纹灯影。"},
{"title": "夜筝", "author": "白居易", "dynasty": "唐代", "content": "紫袖红弦明月中，自弹自感暗低容。\n弦凝指咽声停处，别有深情一万重。"},
{"title": "南乡子·自古帝王州", "author": "王安石", "dynasty": "宋代", "content": "自古帝王州，郁郁葱葱佳气浮。\n四百年来成一梦，堪愁。\n晋代衣冠成古丘。\n绕水恣行游。\n上尽层城更上楼。\n往事悠悠君莫问，回头。\n槛外长江空自流。"},
{"title": "行香子·舟宿兰湾", "author": "蒋捷", "dynasty": "宋代", "content": "红了樱桃。\n绿了芭蕉。\n送春归、客尚蓬飘。\n昨宵谷水，今夜兰皋。\n奈云溶溶，风淡淡，雨潇潇。\n银字笙调。\n心字香烧。\n料芳悰、乍整还凋。\n待将春恨，都付春潮。\n过窈娘堤，秋娘渡，泰娘桥。"},
{"title": "鹧鸪天·鹅湖归病起作", "author": "辛弃疾", "dynasty": "宋代", "content": "枕簟溪堂冷欲秋。\n断云依水晚来收。\n红莲相倚浑如醉，白鸟无言定自愁。\n书咄咄，且休休。\n一丘一壑也风流。\n不知筋力衰多少，但觉新来懒上楼。"},
{"title": "七律·和郭沫若同志", "author": "毛泽东", "dynasty": "近现代", "content": "一从大地起风雷，便有精生白骨堆。\n僧是愚氓犹可训，妖为鬼蜮必成灾。\n金猴奋起千钧棒，玉宇澄清万里埃。\n今日欢呼孙大圣，只缘妖雾又重来。"},
{"title": "宿山寺", "author": "贾岛", "dynasty": "唐代", "content": "众岫耸寒色，精庐向此分。\n流星透疏水，走月逆行云。\n绝顶人来少，高松鹤不群。\n一僧年八十，世事未曾闻。"},
{"title": "人月圆·重冈已隔红尘断", "author": "元好问", "dynasty": "金朝", "content": "重冈已隔红尘断，村落更年丰。\n移居要就，窗中远岫，舍后长松。\n十年种木，一年种谷，都付儿童。\n老夫惟有，醒来明月，醉后清风。"},
{"title": "自嘲", "author": "陆游", "dynasty": "宋代", "content": "少读诗书陋汉唐，莫年身世寄农桑。\n骑驴两脚欲到地，爱酒一樽常在旁。\n老去形容虽变改，醉来意气尚轩昂。\n太行王屋何由动，堪笑愚公不自量。"},
{"title": "勤学", "author": "汪洙", "dynasty": "宋代", "content": "学向勤中得，萤窗万卷书。\n三冬今足用，谁笑腹空虚。"},
{"title": "好了歌注", "author": "曹雪芹", "dynasty": "清代", "content": "陋室空堂，当年笏满床；衰草枯杨，曾为歌舞场。\n蛛丝儿结满雕梁，绿纱今又糊在蓬窗上。\n说什么脂正浓，粉正香，如何两鬓又成霜？昨日黄土陇头送白骨，今宵红灯帐底卧鸳鸯。\n金满箱，银满箱，转眼乞丐人皆谤。\n正叹他人命不长，那知自己归来丧！训有方，保不定日后作强梁。\n择膏粱，谁承望流落在烟花巷！因嫌纱帽小，致使锁枷杠，昨怜破袄寒，今嫌紫蟒长：乱烘烘你方唱罢我登场，反认他乡是故乡。\n甚荒唐，到头来都是为他人作嫁衣裳！"},
{"title": "王冕好学", "author": "宋濂", "dynasty": "明代", "content": "王冕者，诸暨人。\n七八岁时，父命牧牛陇上，窃入学舍，听诸生诵书；听已，辄默记。\n暮归，忘其牛。\n或牵牛来责蹊田者。\n父怒，挞之，已而复如初。\n母曰：“儿痴如此，曷不听其所为？”冕因去，依僧寺以居。\n夜潜出，坐佛膝上，执策映长明灯读之，琅琅达旦。\n佛像多土偶，狞恶可怖；冕小儿，恬若不见。\n　　安阳韩性闻而异之,录为弟子,学遂为通儒。\n性卒，门人事冕如事性。\n时冕父已卒，即迎母入越城就养。\n久之，母思还故里，冕买白牛驾母车，自被古冠服随车后。\n乡里儿竞遮道讪笑，冕亦笑。\n选自《元史·王冕传》"},
{"title": "答章孝标", "author": "李绅", "dynasty": "唐代", "content": "假金方用真金镀，若是真金不镀金。\n十载长安得一第，何须空腹用高心。"},
{"title": "酬乐天咏老见示", "author": "刘禹锡", "dynasty": "唐代", "content": "人谁不顾老，老去有谁怜。\n身瘦带频减，发稀冠自偏。\n废书缘惜眼，多灸为随年。\n经事还谙事，阅人如阅川。\n细思皆幸矣，下此便翛然。\n莫道桑榆晚，为霞尚满天。"},
{"title": "岭南江行", "author": "柳宗元", "dynasty": "唐代", "content": "瘴江南去入云烟，望尽黄茆是海边。\n山腹雨晴添象迹，潭心日暖长蛟涎。\n射工巧伺游人影，飓母偏惊旅客船。\n从此忧来非一事，岂容华发待流年。"},
{"title": "自嘲", "author": "鲁迅", "dynasty": "近现代", "content": "运交华盖欲何求，未敢翻身已碰头。\n破帽遮颜过闹市，漏船载酒泛中流。\n横眉冷对千夫指，俯首甘为孺子牛。\n躲进小楼成一统，管他冬夏与春秋。"},
{"title": "戏为六绝句·其二", "author": "杜甫", "dynasty": "唐代", "content": "王杨卢骆当时体，轻薄为文哂未休。\n尔曹身与名俱灭，不废江河万古流。"},
{"title": "鹅赠鹤", "author": "白居易", "dynasty": "唐代", "content": "君因风送入青云，我被人驱向鸭群。\n雪颈霜毛红网掌，请看何处不如君？"},
{"title": "劝学", "author": "孟郊", "dynasty": "唐代", "content": "击石乃有火，不击元无烟。\n人学始知道，不学非自然。\n万事须己运，他得非我贤。\n青春须早为，岂能长少年。"},
{"title": "白鹿洞二首·其一", "author": "王贞白", "dynasty": "唐代", "content": "读书不觉已春深，一寸光阴一寸金。\n不是道人来引笑，周情孔思正追寻。"},
{"title": "卖花声·雨花台", "author": "朱彝尊", "dynasty": "清代", "content": "衰柳白门湾，潮打城还。\n小长干接大长干。\n歌板酒旗零落尽，剩有渔竿。\n秋草六朝寒，花雨空坛。\n更无人处一凭栏。\n燕子斜阳来又去，如此江山。"},
{"title": "三闾祠", "author": "查慎行", "dynasty": "清代", "content": "平远江山极目回，古祠漠漠背城开。\n莫嫌举世无知己，未有庸人不忌才。\n放逐肯消亡国恨？岁时犹动楚人哀！湘兰沅芷年年绿，想见吟魂自往来。"},
{"title": "赠韦侍御黄裳二首", "author": "李白", "dynasty": "唐代", "content": "太华生长松，亭亭凌霜雪。\n天与百尺高，岂为微飙折？桃李卖阳艳，路人行且迷。\n春光扫地尽，碧叶成黄泥。\n愿君学长松，慎勿作桃李。\n受屈不改心，然后知君子。\n见君乘骢马，知上太行道。\n此地果摧轮，全身以为宝。\n我如丰年玉，弃置秋田草。\n但勖冰壶心，无为叹衰老。"},
{"title": "乌江项王庙", "author": "严遂成", "dynasty": "清代", "content": "云旗庙貌拜行人，功罪千秋问鬼神。\n剑舞鸿门能赦汉，船沉巨鹿竟亡秦。\n范增一去无谋主，韩信原来是逐臣。\n江上楚歌最哀怨，招魂不独为灵均。"},
{"title": "秦淮杂诗二十首·其一", "author": "王士祯", "dynasty": "清代", "content": "年来肠断秣陵舟，梦绕秦淮水上楼。\n十日雨丝风片里，浓春艳景似残秋。"},
{"title": "无题二首", "author": "李商隐", "dynasty": "唐代", "content": "昨夜星辰昨夜风，画楼西畔桂堂东。\n身无彩凤双飞翼，心有灵犀一点通。\n隔座送钩春酒暖，分曹射覆蜡灯红。\n嗟余听鼓应官去，走马兰台类转蓬。\n闻道阊门萼绿华，昔年相望抵天涯。\n岂知一夜秦楼客，偷看吴王苑内花。"},
{"title": "马嵬·其二", "author": "李商隐", "dynasty": "唐代", "content": "海外徒闻更九州，他生未卜此生休。\n空闻虎旅传宵柝，无复鸡人报晓筹。\n此日六军同驻马，当时七夕笑牵牛。\n如何四纪为天子，不及卢家有莫愁。"},
{"title": "越人歌", "author": "佚名", "dynasty": "先秦", "content": "今夕何夕兮，搴舟中流。\n今日何日兮，得与王子同舟。\n蒙羞被好兮，不訾诟耻。\n心几烦而不绝兮，得知王子。\n山有木兮木有枝，心悦君兮君不知。"},
{"title": "定风波·次高左藏使君韵", "author": "黄庭坚", "dynasty": "宋代", "content": "万里黔中一漏天，屋居终日似乘船。\n及至重阳天也霁，催醉，鬼门关外蜀江前。\n莫笑老翁犹气岸，君看，几人黄菊上华颠？戏马台南追两谢，驰射，风流犹拍古人肩。"},
{"title": "满江红·正月十三日送文安国还朝", "author": "苏轼", "dynasty": "宋代", "content": "天岂无情？天也解、多情留客。\n春向暖、朝来底事，尚飘轻雪？君过春来纡组绶，我应归去耽泉石。\n恐异时、怀酒忽相思，云山隔！浮世事，俱难必。\n人纵健，头应白。\n何辞更一醉，此欢难觅。\n欲向佳人诉离恨，泪珠先已凝双睫。\n但莫遣、新燕却来时，音书绝。"},
{"title": "折桂令·春情", "author": "徐再思", "dynasty": "元代", "content": "平生不会相思，才会相思，便害相思。\n身似浮云，心如飞絮，气若游丝。\n空一缕余香在此，盼千金游子何之。\n证候来时，正是何时？灯半昏时，月半明时。"},
{"title": "赠去婢", "author": "崔郊", "dynasty": "唐代", "content": "公子王孙逐后尘，绿珠垂泪滴罗巾。\n侯门一入深如海，从此萧郎是路人。"},
{"title": "渔歌子·柳如眉", "author": "魏承班", "dynasty": "五代", "content": "柳如眉，云似发，鲛绡雾縠笼香雪。\n梦魂惊，钟漏歇，窗外晓莺残月。\n几多情，无处说，落花飞絮清明节。\n少年郎，容易别，一去音书断绝。"},
{"title": "三垂冈", "author": "严遂成", "dynasty": "清代", "content": "英雄立马起沙陀，奈此朱梁跋扈何。\n只手难扶唐社稷，连城犹拥晋山河。\n风云帐下奇儿在，鼓角灯前老泪多。\n萧瑟三垂冈下路，至今人唱《百年歌》。"},
{"title": "蝶恋花·辛苦最怜天上月", "author": "纳兰性德", "dynasty": "清代", "content": "辛苦最怜天上月，一昔如环，昔昔都成玦。\n若似月轮终皎洁，不辞冰雪为卿热。\n无那尘缘容易绝，燕子依然，软踏帘钩说。\n唱罢秋坟愁未歇，春丛认取双栖蝶。"},
{"title": "临江仙·送光州曾使君", "author": "周紫芝", "dynasty": "宋代", "content": "记得武陵相见日，六年往事堪惊。\n回头双鬓已星星。\n谁知江上酒，还与故人倾。\n铁马红旗寒日暮，使君犹寄边城。\n只愁飞诏下青冥。\n不应霜塞晚，横槊看诗成。"},
{"title": "送崔子还京", "author": "岑参", "dynasty": "唐代", "content": "匹马西从天外归，扬鞭只共鸟争飞。\n送君九月交河北，雪里题诗泪满衣。"},
{"title": "满江红·赣州席上呈陈季陵太守", "author": "辛弃疾", "dynasty": "宋代", "content": "落日苍茫，风才定、片帆无力。\n还记得、眉来眼去，水光山色。\n倦客不知身近远，佳人已卜归消息。\n便归来、只是赋行云，襄王客。\n些个事，如何得。\n知有恨，休重忆。\n但楚天特地，暮云凝碧。\n过眼不如人意事，十常八九今头白。\n笑江州、司马太多情，青衫湿。"},
{"title": "倾杯·鹜落霜洲", "author": "柳永", "dynasty": "宋代", "content": "鹜落霜洲，雁横烟渚，分明画出秋色。\n暮雨乍歇，小楫夜泊，宿苇村山驿。\n何人月下临风处，起一声羌笛。\n离愁万绪，闲岸草、切切蛩吟如织。\n为忆芳容别后，水遥山远，何计凭鳞翼。\n想绣阁深沉，争知憔悴损，天涯行客。\n楚峡云归，高阳人散，寂寞狂踪迹。\n望京国。\n空目断、远峰凝碧。"},
{"title": "忆秦娥·伤离别", "author": "何梦桂", "dynasty": "宋代", "content": "伤离别。\n江南雁断音书绝。\n音书绝。\n两行珠泪，寸肠千结。\n伤心长记中秋节。\n今年还似前年月。\n前年月。\n那知今夜，月圆人缺。"},
{"title": "声声慢·滁州旅次登楼作和李清宇韵", "author": "辛弃疾", "dynasty": "宋代", "content": "征埃成阵，行客相逢，都道幻出层楼。\n指点檐牙高处，浪拥云浮。\n今年太平万里，罢长淮、千骑临秋。\n凭栏望，有东南佳气，西北神州。\n千古怀嵩人去，还笑我、身在楚尾吴头。\n看取弓刀，陌上车马如流。\n从今赏心乐事，剩安排、酒令诗筹。\n华胥梦，愿年年、人似旧游。"},
{"title": "颍亭留别", "author": "元好问", "dynasty": "金朝", "content": "故人重分携，临流驻归驾。\n乾坤展清眺，万景若相借。\n北风三日雪，太素秉元化。\n九山郁峥嵘，了不受陵跨。\n寒波淡淡起，白鸟悠悠下。\n怀归人自急，物态本闲暇。\n壶觞负吟啸，尘土足悲咤。\n回首亭中人，平林淡如画。"},
{"title": "古离别", "author": "韦庄", "dynasty": "唐代", "content": "晴烟漠漠柳毵毵，不那离情酒半酣。\n更把玉鞭云外指，断肠春色在江南。"},
{"title": "定风波·席上送范廓之游建康", "author": "辛弃疾", "dynasty": "宋代", "content": "听我尊前醉后歌，人生无奈别离何。\n但使情亲千里近，须信：无情对面是山河。\n寄语石头城下水：居士，而今浑不怕风波。\n借使未如鸥鸟伴；经惯，也应学得老渔蓑。"},
{"title": "临江仙·淡水三年欢意", "author": "晏几道", "dynasty": "宋代", "content": "淡水三年欢意，危弦几夜离情。\n晓霜红叶舞归程。\n客情今古道，秋梦短长亭。\n渌酒尊前清泪，阳关叠里离声。\n少陵诗思旧才名。\n云鸿相约处，烟雾九重城。"},
{"title": "浪淘沙·丹阳浮玉亭席上作", "author": "陆游", "dynasty": "宋代", "content": "绿树暗长亭，几把离尊。\n阳关常恨不堪闻。\n何况今朝秋色里，身是行人。\n清泪浥罗巾，各自消魂。\n一江离恨恰平分。\n安得千寻横铁锁，截断烟津？"},
{"title": "丑奴儿·夜来酒醒清无梦", "author": "秦观", "dynasty": "宋代", "content": "夜来酒醒清无梦，愁倚阑干。\n露滴轻寒。\n雨打芙蓉泪不干。\n佳人别后音尘悄，瘦尽难拚。\n明月无端。\n已过红楼十二间。"},
{"title": "浣溪沙·菊节", "author": "苏轼", "dynasty": "宋代", "content": "缥缈危楼紫翠间，良辰乐事古难全。\n感时怀旧独凄然。\n璧月琼枝空夜夜，菊花人貌自年年。\n不知来岁与谁看。"},
{"title": "南歌子·槐绿低窗暗", "author": "黄庭坚", "dynasty": "宋代", "content": "槐绿低窗暗，榴红照眼明。\n玉人邀我少留行。\n无奈一帆烟雨、画船轻。\n柳叶随歌皱，梨花与泪倾。\n别时不似见时情。\n今夜月明江上、酒初醒。"},
{"title": "岭上逢久别者又别", "author": "权德舆", "dynasty": "唐代", "content": "十年曾一别，征路此相逢。\n马首向何处？夕阳千万峰。"},
{"title": "采莲令·月华收", "author": "柳永", "dynasty": "宋代", "content": "月华收，云淡霜天曙。\n西征客、此时情苦。\n翠娥执手送临歧，轧轧开朱户。\n千娇面、盈盈伫立，无言有泪，断肠争忍回顾。\n一叶兰舟，便恁急桨凌波去。\n贪行色、岂知离绪，万般方寸，但饮恨，脉脉同谁语。\n更回首、重城不见，寒江天外，隐隐两三烟树。"},
{"title": "绝句送巨山", "author": "刘子翚", "dynasty": "宋代", "content": "二年寄迹闽山寺，一笑翻然向浙江。\n明月不知君已去，夜深还照读书窗。"},
{"title": "送人归京师", "author": "陈与义", "dynasty": "宋代", "content": "门外子规啼未休，山村落日梦悠悠。\n故园便是无兵马，犹有归时一段愁。"},
{"title": "浣溪沙·小院闲窗春色深", "author": "李清照", "dynasty": "宋代", "content": "小院闲窗春已深，重帘未卷影沉沉。\n倚楼无语理瑶琴。\n远岫出云催薄暮，细风吹雨弄轻阴。\n梨花欲谢恐难禁。"},
{"title": "广陵赠别", "author": "李白", "dynasty": "唐代", "content": "玉瓶沽美酒，数里送君还。\n系马垂杨下，衔杯大道间。\n天边看渌水，海上见青山。\n兴罢各分袂，何须醉别颜。"},
{"title": "木兰花·拟古决绝词柬友", "author": "纳兰性德", "dynasty": "清代", "content": "人生若只如初见，何事秋风悲画扇。\n等闲变却故人心，却道故人心易变。\n骊山语罢清宵半，泪雨霖铃终不怨。\n何如薄幸锦衣郎，比翼连枝当日愿。"},
{"title": "车遥遥篇", "author": "范成大", "dynasty": "宋代", "content": "车遥遥，马憧憧。\n君游东山东复东，安得奋飞逐西风。\n愿我如星君如月，夜夜流光相皎洁。\n月暂晦，星常明。\n留明待月复，三五共盈盈。"},
{"title": "菩萨蛮·西湖", "author": "苏轼", "dynasty": "宋代", "content": "秋风湖上萧萧雨。\n使君欲去还留住。\n今日漫留君。\n明朝愁杀人。\n佳人千点泪。\n洒向长河水。\n不用敛双蛾。\n路人啼更多。"},
{"title": "旧题苏武诗 / 别诗四首·其一", "author": "佚名", "dynasty": "两汉", "content": "骨肉缘枝叶，结交亦相因。\n四海皆兄弟，谁为行路人。\n况我连枝树，与子同一身。\n昔为鸳与鸯，今为参与辰。\n昔者常相近，邈若胡与秦。\n惟念当离别，恩情日以新。\n鹿鸣思野草，可以喻嘉宾。\n我有一罇酒，欲以赠远人。\n愿子留斟酌，叙此平生亲。"},
{"title": "水调歌头·我饮不须劝", "author": "辛弃疾", "dynasty": "宋代", "content": "淳熙丁酉，自江陵移帅隆兴，到官之三月被召，司马监、赵卿、王漕饯别。\n司马赋《水调歌头》，席间次韵。\n时王公明枢密薨，坐客终夕为兴门户之叹，故前章及之。\n我饮不须劝，正怕酒樽空。\n别离亦复何恨？此别恨匆匆。\n头上貂蝉贵客，苑外麒麟高冢，人世竟谁雄？一笑出门去，千里落花风。\n孙刘辈，能使我，不为公。\n余发种种如是，此事付渠侬。\n但觉平生湖海，除了醉吟风月，此外百无功。\n毫发皆帝力，更乞鉴湖东。"},
{"title": "望驿台", "author": "白居易", "dynasty": "唐代", "content": "靖安宅里当窗柳，望驿台前扑地花。\n两处春光同日尽，居人思客客思家。"},
{"title": "小重山·花院深疑无路通", "author": "贺铸", "dynasty": "宋代", "content": "花院深疑无路通。\n碧纱窗影下，玉芙蓉。\n当时偏恨五更钟。\n分携处，斜月小帘栊。\n楚梦冷沈踪。\n一双金缕枕，半床空。\n画桥临水凤城东。\n楼前柳，憔悴几秋风。"},
{"title": "七哀诗", "author": "曹植", "dynasty": "两汉", "content": "明月照高楼，流光正徘徊。\n上有愁思妇，悲叹有余哀。\n借问叹者谁？言是宕子妻。\n君行逾十年，孤妾常独栖。\n君若清路尘，妾若浊水泥。\n浮沉各异势，会合何时谐？愿为西南风，长逝入君怀。\n君怀良不开，贱妾当何依？"},
{"title": "九歌·湘夫人", "author": "屈原", "dynasty": "先秦", "content": "帝子降兮北渚，目眇眇兮愁予。\n袅袅兮秋风，洞庭波兮木叶下。\n登白薠兮骋望，与佳期兮夕张。\n鸟何萃兮蘋中，罾何为兮木上。\n沅有芷兮澧有兰，思公子兮未敢言。\n荒忽兮远望，观流水兮潺湲。\n麋何食兮庭中？蛟何为兮水裔？朝驰余马兮江皋，夕济兮西澨。\n闻佳人兮召予，将腾驾兮偕逝。\n筑室兮水中，葺之兮荷盖；荪壁兮紫坛，播芳椒兮成堂；桂栋兮兰橑，辛夷楣兮药房；罔薜荔兮为帷，擗蕙櫋兮既张；白玉兮为镇，疏石兰兮为芳；芷葺兮荷屋，缭之兮杜衡。\n合百草兮实庭，建芳馨兮庑门。\n九嶷缤兮并迎，灵之来兮如云。\n捐余袂兮江中，遗余褋兮澧浦。\n搴汀洲兮杜若，将以遗兮远者；时不可兮骤得，聊逍遥兮容与！"},
{"title": "离思五首", "author": "元稹", "dynasty": "唐代", "content": "自爱残妆晓镜中，环钗漫篸绿丝丛。\n须臾日射胭脂颊，一朵红苏旋欲融。\n山泉散漫绕阶流，万树桃花映小楼。\n闲读道书慵未起，水晶帘下看梳头。\n红罗著压逐时新，吉了花纱嫩麴尘。\n第一莫嫌材地弱，些些纰缦最宜人。\n曾经沧海难为水，除却巫山不是云。\n取次花丛懒回顾，半缘修道半缘君。\n寻常百种花齐发，偏摘梨花与白人。\n今日江头两三树，可怜和叶度残春。"},
{"title": "金乡送韦八之西京", "author": "李白", "dynasty": "唐代", "content": "客自长安来，还归长安去。\n狂风吹我心，西挂咸阳树。\n此情不可道，此别何时遇。\n望望不见君，连山起烟雾。"},
{"title": "江楼旧感 / 江楼感旧", "author": "赵嘏", "dynasty": "唐代", "content": "独上江楼思渺然，月光如水水如天。\n同来望月人何处？风景依稀似去年。"},
{"title": "送兄", "author": "佚名", "dynasty": "唐代", "content": "别路云初起，离亭叶正稀。\n所嗟人异雁，不作一行归。"},
{"title": "送李副使赴碛西官军", "author": "岑参", "dynasty": "唐代", "content": "火山六月应更热，赤亭道口行人绝。\n知君惯度祁连城，岂能愁见轮台月。\n脱鞍暂入酒家垆，送君万里西击胡。\n功名祗向马上取，真是英雄一丈夫。"},
{"title": "丹阳送韦参军", "author": "严维", "dynasty": "唐代", "content": "丹阳郭里送行舟，一别心知两地秋。\n日晚江南望江北，寒鸦飞尽水悠悠。"},
{"title": "别范安成", "author": "沈约", "dynasty": "南北朝", "content": "生平少年日，分手易前期。\n及尔同衰暮，非复别离时。\n勿言一樽酒，明日难重持。\n梦中不识路，何以慰相思？"},
{"title": "送友人入蜀", "author": "李白", "dynasty": "唐代", "content": "见说蚕丛路，崎岖不易行。\n山从人面起，云傍马头生。\n芳树笼秦栈，春流绕蜀城。\n升沉应已定，不必问君平。"},
{"title": "蝶恋花·暮春别李公择", "author": "苏轼", "dynasty": "宋代", "content": "簌簌无风花自堕。\n寂寞园林，柳老樱桃过。\n落日有情还照坐，山青一点横云破。\n路尽河回人转舵。\n系缆渔村，月暗孤灯火。\n凭仗飞魂招楚些，我思君处君思我。"},
{"title": "绮怀十六首·其十五", "author": "黄景仁", "dynasty": "清代", "content": "几回花下坐吹箫，银汉红墙入望遥。\n似此星辰非昨夜，为谁风露立中宵。\n缠绵思尽抽残茧，宛转心伤剥后蕉。\n三五年时三五月，可怜杯酒不曾消。"},
{"title": "重别周尚书", "author": "庾信", "dynasty": "南北朝", "content": "阳关万里道，不见一人归。\n惟有河边雁，秋来南向飞。"},
{"title": "临江仙·送王缄", "author": "苏轼", "dynasty": "宋代", "content": "忘却成都来十载，因君未免思量。\n凭将清泪洒江阳。\n故山知好在，孤客自悲凉。\n坐上别愁君未见，归来欲断无肠。\n殷勤且更尽离觞。\n此身如传舍，何处是吾乡。"},
{"title": "别薛华", "author": "王勃", "dynasty": "唐代", "content": "送送多穷路，遑遑独问津。\n悲凉千里道，凄断百年身。\n心事同漂泊，生涯共苦辛。\n无论去与住，俱是梦中人。"},
{"title": "临江仙·记得金銮同唱第", "author": "欧阳修", "dynasty": "宋代", "content": "记得金銮同唱第，春风上国繁华。\n如今薄宦老天涯。\n十年岐路，空负曲江花。\n闻说阆山通阆苑，楼高不见君家。\n孤城寒日等闲斜。\n离愁难尽，红树远连霞。"},
{"title": "暮秋独游曲江", "author": "李商隐", "dynasty": "唐代", "content": "荷叶生时春恨生，荷叶枯时秋恨成。\n深知身在情长在，怅望江头江水声。"},
{"title": "江城子·孤山竹阁送述古", "author": "苏轼", "dynasty": "宋代", "content": "翠蛾羞黛怯人看。\n掩霜纨，泪偷弹。\n且尽一尊，收泪唱《阳关》。\n漫道帝城天样远，天易见，见君难。\n画堂新构近孤山。\n曲栏干，为谁安？飞絮落花，春色属明年。\n欲棹小舟寻旧事，无处问，水连天。"},
{"title": "忆江上吴处士", "author": "贾岛", "dynasty": "唐代", "content": "闽国扬帆去，蟾蜍亏复圆。\n秋风生渭水，落叶满长安。\n此地聚会夕，当时雷雨寒。\n兰桡殊未返，消息海云端。"},
{"title": "浣溪沙·缥缈红妆照浅溪", "author": "苏轼", "dynasty": "宋代", "content": "缥缈红妆照浅溪。\n薄云疏雨不成泥。\n送君何处古台西。\n废沼夜来秋水满，茂林深处晚莺啼。\n行人肠断草凄迷。"},
{"title": "送日本国僧敬龙归", "author": "韦庄", "dynasty": "唐代", "content": "扶桑已在渺茫中，家在扶桑东更东。\n此去与师谁共到，一船明月一帆风。"},
{"title": "重送裴郎中贬吉州", "author": "刘长卿", "dynasty": "唐代", "content": "猿啼客散暮江头，人自伤心水自流。\n同作逐臣君更远，青山万里一孤舟。"},
{"title": "送沈子归江东 / 送沈子福归江东", "author": "王维", "dynasty": "唐代", "content": "杨柳渡头行客稀，罟师荡桨向临圻。\n惟有相思似春色，江南江北送君归。"},
{"title": "水调歌头·落日古城角", "author": "辛弃疾", "dynasty": "宋代", "content": "落日古城角，把酒劝君留。\n长安路远，何事风雪敝貂裘。\n散尽黄金身世，不管秦楼人怨，归计狎沙鸥。\n明夜扁舟去，和月载离愁。\n功名事，身未老，几时休。\n诗书万卷，致身须到古伊周。\n莫学班超投笔，纵得封侯万里，憔悴老边州。\n何处依刘客，寂寞赋登楼。"},
{"title": "江月晃重山·初到嵩山时作", "author": "元好问", "dynasty": "金朝", "content": "塞上秋风鼓角，城头落日旌旗。\n少年鞍马适相宜。\n从军乐，莫问所从谁。\n侯骑才通蓟北，先声已动辽西。\n归期犹及柳依依。\n春闺月，红袖不须啼。"},
{"title": "满江红·代王夫人作", "author": "文天祥", "dynasty": "宋代", "content": "试问琵琶，胡沙外怎生风色。\n最苦是、姚黄一朵，移根仙阙。\n王母欢阑琼宴罢，仙人泪满金盘侧。\n听行宫、半夜雨淋铃，声声歇。\n彩云散，香尘灭。\n铜驼恨，那堪说！想男儿慷慨，嚼穿龈血。\n回首昭阳辞落日，伤心铜雀迎秋月。\n算妾身、不愿似天家，金瓯缺。"},
{"title": "金陵三迁有感", "author": "梁栋", "dynasty": "宋代", "content": "憔悴城南短李绅，多情乌帽染黄尘。\n读书不了平生事，阅世空存后死身。\n落日江山宜唤酒，西风天地正愁人。\n任他蜂蝶黄花老，明月园林是小春。"},
{"title": "酹江月·秋夕兴元使院作用东坡赤壁韵", "author": "胡世将", "dynasty": "宋代", "content": "神州沉陆，问谁是、一范一韩人物。\n北望长安应不见，抛却关西半壁。\n塞马晨嘶，胡笳夕引，赢得头如雪。\n三秦往事，只数汉家三杰。\n试看百二山河，奈君门万里，六师不发。\n阃外何人，回首处、铁骑千群都灭。\n拜将台欹，怀贤阁杳，空指冲冠发。\n阑干拍遍，独对中天明月。"},
{"title": "木兰花慢·滁州送范倅", "author": "辛弃疾", "dynasty": "宋代", "content": "老来情味减，对别酒，怯流年。\n况屈指中秋，十分好月，不照人圆。\n无情水都不管；共西风、只管送归船。\n秋晚莼鲈江上，夜深儿女灯前。\n征衫，便好去朝天，玉殿正思贤。\n想夜半承明，留教视草，却遣筹边。\n长安故人问我，道愁肠殢酒只依然。\n目断秋霄落雁，醉来时响空弦。"},
{"title": "酬朱监纪四辅", "author": "顾炎武", "dynasty": "清代", "content": "十载江南事已非，与君辛苦各生归。\n愁看京口三军溃，痛说扬州十日围。\n碧血未消今战垒，白头相见旧征衣。\n东京朱祜年犹少，莫向尊前叹式微。"},
{"title": "河湟", "author": "杜牧", "dynasty": "唐代", "content": "元载相公曾借箸，宪宗皇帝亦留神。\n旋见衣冠就东市，忽遗弓剑不西巡。\n牧羊驱马虽戎服，白发丹心尽汉臣。\n唯有凉州歌舞曲，流传天下乐闲人。"},
{"title": "鹧鸪天·送廓之秋试", "author": "辛弃疾", "dynasty": "宋代", "content": "白苎新袍入嫩凉。\n春蚕食叶响回廊，禹门已准桃花浪，月殿先收桂子香。\n鹏北海，凤朝阳。\n又携书剑路茫茫。\n明年此日青云去，却笑人间举子忙。"},
{"title": "沁园春·丁酉岁感事", "author": "陈人杰", "dynasty": "宋代", "content": "谁使神州，百年陆沉，青毡未还？怅晨星残月，北州豪杰；西风斜日，东帝江山。\n刘表坐谈，深源轻进，机会失之弹指间。\n伤心事，是年年冰合，在在风寒。\n说和说战都难，算未必江沱堪宴安。\n叹封侯心在，鳣鲸失水；平戎策就，虎豹当关。\n渠自无谋，事犹可做，更剔残灯抽剑看。\n麒麟阁，岂中兴人物，不画儒冠。"},
{"title": "凄凉犯·绿杨巷陌秋风起", "author": "姜夔", "dynasty": "宋代", "content": "绿杨巷陌秋风起，边城一片离索。\n马嘶渐远，人归甚处，戍楼吹角。\n情怀正恶，更衰草寒烟淡薄。\n似当时、将军部曲，迤逦度沙漠。\n追念西湖上，小舫携歌，晚花行乐。\n旧游在否？想如今、翠凋红落。\n漫写羊裙，等新雁来时系著。\n怕匆匆、不肯寄与误后约。"},
{"title": "菩提寺禁裴迪来相看说逆贼等凝碧池上作音乐供奉人等举声便一时泪下私成口号诵示裴迪", "author": "王维", "dynasty": "唐代", "content": "万户伤心生野烟，百僚何日更朝天。\n秋槐叶落空宫里，凝碧池头奏管弦。"},
{"title": "满江红·燕子楼中", "author": "文天祥", "dynasty": "宋代", "content": "和王夫人《满江红》韵，以庶几后山《妾薄命》之意。\n燕子楼中，又捱过、几番秋色。\n相思处、青年如梦，乘鸾仙阙。\n肌玉暗消衣带缓，泪珠斜透花钿侧。\n最无端、蕉影上窗纱，青灯歇。\n曲池合，高台灭。\n人间事，何堪说！向南阳阡上，满襟清血。\n世态便如翻覆雨，妾身元是分明月。\n笑乐昌、一段好风流，菱花缺。"},
{"title": "独漉篇", "author": "李白", "dynasty": "唐代", "content": "独漉水中泥，水浊不见月。\n不见月尚可，水深行人没。\n越鸟从南来，胡鹰亦北渡。\n我欲弯弓向天射，惜其中道失归路。\n落叶别树，飘零随风。\n客无所托，悲与此同。\n罗帏舒卷，似有人开。\n明月直入，无心可猜。\n雄剑挂壁，时时龙鸣。\n不断犀象，绣涩苔生。\n国耻未雪，何由成名。\n神鹰梦泽，不顾鸱鸢。\n为君一击，鹏抟九天。"},
{"title": "浣溪沙·赠子文侍人名笑笑", "author": "辛弃疾", "dynasty": "宋代", "content": "侬是嶔崎可笑人，不妨开口笑时频。\n有人一笑坐生春。\n歌欲颦时还浅笑，醉逢笑处却轻颦。\n宜颦宜笑越精神。"},
{"title": "水调歌头·登多景楼", "author": "杨炎正", "dynasty": "宋代", "content": "寒眼乱空阔，客意不胜秋。\n强呼斗酒，发兴特上最高楼。\n舒卷江山图画，应答龙鱼悲啸，不暇愿诗愁。\n风露巧欺客，分冷入衣裘。\n忽醒然，成感慨，望神州。\n可怜报国无路，空白一分头。\n都把平生意气，只做如今憔悴，岁晚若为谋。\n此意仗江月，分付与沙鸥。"},
{"title": "临江仙·金锁重门荒苑静", "author": "鹿虔扆", "dynasty": "五代", "content": "金锁重门荒苑静，绮窗愁对秋空。\n翠华一去寂无踪。\n玉楼歌吹，声断已随风。\n烟月不知人事改，夜阑还照深宫。\n藕花相向野塘中，暗伤亡国，清露泣香红。"},
{"title": "题郑所南兰", "author": "倪瓒", "dynasty": "元代", "content": "秋风兰蕙化为茅，南国凄凉气已消。\n只有所南心不改，泪泉和墨写离骚。"},
{"title": "水调歌头·寿赵漕介庵", "author": "辛弃疾", "dynasty": "宋代", "content": "千里渥洼种，名动帝王家。\n金銮当日奏草，落笔万龙蛇。\n带得无边春下，等待江山都老，教看鬓方鸦。\n莫管钱流地，且拟醉黄花。\n唤双成，歌弄玉，舞绿华。\n一觞为饮千岁，江海吸流霞。\n闻道清都帝所，要挽银河仙浪，西北洗胡沙。\n回首日边去，云里认飞车。"},
{"title": "风入松·危楼古镜影犹寒", "author": "张炎", "dynasty": "宋代", "content": "危楼古镜影犹寒。\n倒景忽相看。\n桃花不识东西晋，想如今、也梦邯郸。\n缥缈神仙海上，飘零图画人间。\n宝光丹气共回环。\n水弱小舟闲。\n秋风难老三珠树，尚依依、脆管清弹。\n说与霓裳莫舞，银桥不到深山。"},
{"title": "高阳台·和周草窗寄越中诸友韵", "author": "王沂孙", "dynasty": "宋代", "content": "残雪庭阴，轻寒帘影，霏霏玉管春葭。\n小帖金泥，不知春在谁家。\n相思一夜窗前梦，奈个人、水隔天遮。\n但凄然，满树幽香，满地横斜。\n江南自是离愁苦，况游骢古道，归雁平沙。\n怎得银笺，殷勤与说年华。\n如今处处生芳草，纵凭高、不见天涯。\n更消他，几度东风，几度飞花。"},
{"title": "宣城见杜鹃花 / 子规", "author": "李白", "dynasty": "唐代", "content": "蜀国曾闻子规鸟，宣城还见杜鹃花。\n一叫一回肠一断，三春三月忆三巴。"},
{"title": "题青泥市萧寺壁", "author": "岳飞", "dynasty": "宋代", "content": "雄气堂堂贯斗牛，誓将直节报君仇。\n斩除顽恶还车驾，不问登坛万户侯。"},
{"title": "小园赋", "author": "庾信", "dynasty": "南北朝", "content": "若夫一枝之上，巢父得安巢之所；一壶之中，壶公有容身之地。\n况乎管宁藜床，虽穿而可座；嵇康锻灶，既暖而堪眠。\n岂必连闼洞房，南阳樊重之第；赤墀青锁，西汉王根之宅。\n余有数亩敝庐，寂寞人外，聊以拟伏腊，聊以避风霜。\n虽复晏婴近市，不求朝夕之利；潘岳面城，且适闲居之乐。\n况乃黄鹤戒露，非有意于轮轩；爰居避风，本无情于钟鼓。\n陆机则兄弟同居，韩康则舅甥不别，蜗角蚊睫，又足相容者也。\n　　尔乃窟室徘徊，聊同凿坯。\n桐间露落，柳下风来。\n琴号珠柱，书名玉杯。\n有棠梨而无馆，足酸枣而非台。\n犹得敧侧八九丈，纵横数十步，榆柳两三行，梨桃百余树。\n拔蒙密兮见窗，行敧斜兮得路。\n蝉有翳兮不惊，雉无罗兮何惧！草树混淆，枝格相交。\n山为篑覆，地有堂坳。\n藏狸并窟，乳鹊重巢。\n连珠细菌，长柄寒匏。\n可以疗饥，可以栖迟，崎岖兮狭室，穿漏兮茅茨。\n檐直倚而妨帽，户平行而碍眉。\n坐帐无鹤，支床有龟。\n鸟多闲暇，花随四时。\n心则历陵枯木，发则睢阳乱丝。\n非夏日而可畏，异秋天而可悲。\n　　一寸二寸之鱼，三竿两竿之竹。\n云气荫于丛蓍，金精养于秋菊。\n枣酸梨酢，桃榹李薁。\n落叶半床，狂花满屋。\n名为野人之家，是谓愚公之谷。\n试偃息于茂林，乃久羡于抽簪。\n虽有门而长闭，实无水而恒沉。\n三春负锄相识，五月披裘见寻。\n问葛洪之药性，访京房之卜林。\n草无忘忧之意，花无长乐之心。\n鸟何事而逐酒？鱼何情而听琴？　　加以寒暑异令，乖违德性。\n崔骃以不乐损年，吴质以长愁养病。\n镇宅神以薶石，厌山精而照镜。\n屡动庄舄之吟，几行魏颗之命。\n薄晚闲闺，老幼相携；蓬头王霸之子，椎髻梁鸿之妻。\n燋麦两瓮，寒菜一畦。\n风骚骚而树急，天惨惨而云低。\n聚空仓而雀噪，惊懒妇而蝉嘶。\n　　昔草滥于吹嘘，籍文言之庆余。\n门有通德，家承赐书。\n或陪玄武之观，时参凤凰之墟。\n观受釐于宣室，赋长杨于直庐。\n　　遂乃山崩川竭，冰碎瓦裂，大盗潜移，长离永灭。\n摧直辔于三危，碎平途于九折。\n荆轲有寒水之悲，苏武有秋风之别。\n关山则风月凄怆，陇水则肝肠断绝。\n龟言此地之寒，鹤讶今年之雪。\n百龄兮倏忽，光华兮已晚。\n不雪雁门之踦，先念鸿陆之远。\n非淮海兮可变，非金丹兮能转。\n不暴骨于龙门，终低头于马坂。\n谅天造兮昧昧，嗟生民兮浑浑。"},
{"title": "登楼赋", "author": "王粲", "dynasty": "两汉", "content": "登兹楼以四望兮，聊暇日以销忧。\n览斯宇之所处兮，实显敞而寡仇。\n挟清漳之通浦兮，倚曲沮之长洲。\n背坟衍之广陆兮，临皋隰之沃流。\n北弥陶牧，西接昭邱。\n华实蔽野，黍稷盈畴。\n虽信美而非吾土兮，曾何足以少留！　　遭纷浊而迁逝兮，漫逾纪以迄今。\n情眷眷而怀归兮，孰忧思之可任？凭轩槛以遥望兮，向北风而开襟。\n平原远而极目兮，蔽荆山之高岑。\n路逶迤而修迥兮，川既漾而济深。\n悲旧乡之壅隔兮，涕横坠而弗禁。\n昔尼父之在陈兮，有归欤之叹音。\n钟仪幽而楚奏兮，庄舄显而越吟。\n人情同于怀土兮，岂穷达而异心！　　惟日月之逾迈兮，俟河清其未极。\n冀王道之一平兮，假高衢而骋力。\n惧匏瓜之徒悬兮，畏井渫之莫食。\n步栖迟以徙倚兮，白日忽其将匿。\n风萧瑟而并兴兮，天惨惨而无色。\n兽狂顾以求群兮，鸟相鸣而举翼，原野阒其无人兮，征夫行而未息。\n心凄怆以感发兮，意忉怛而惨恻。\n循阶除而下降兮，气交愤于胸臆。\n夜参半而不寐兮，怅盘桓以反侧。"},
{"title": "长相思三首", "author": "李白", "dynasty": "唐代", "content": "长相思，在长安。\n络纬秋啼金井阑，微霜凄凄簟色寒。\n孤灯不明思欲绝，卷帷望月空长叹。\n美人如花隔云端。\n上有青冥之长天，下有渌水之波澜。\n天长路远魂飞苦，梦魂不到关山难。\n长相思，摧心肝。\n日色欲尽花含烟，月明欲素愁不眠。\n赵瑟初停凤凰柱，蜀琴欲奏鸳鸯弦。\n此曲有意无人传，愿随春风寄燕然。\n忆君迢迢隔青天。\n昔时横波目，今作流泪泉。\n不信妾肠断，归来看取明镜前。\n美人在时花满堂，美人去后花馀床。\n床中绣被卷不寝，至今三载闻余香。\n香亦竟不灭，人亦竟不来。\n相思黄叶落，白露湿青苔。"},
{"title": "如梦令·万帐穹庐人醉", "author": "纳兰性德", "dynasty": "清代", "content": "万帐穹庐人醉，星影摇摇欲坠，归梦隔狼河，又被河声搅碎。\n还睡、还睡，解道醒来无味。"},
{"title": "蝶恋花·桐叶晨飘蛩夜语", "author": "陆游", "dynasty": "宋代", "content": "桐叶晨飘蛩夜语。\n旅思秋光，黯黯长安路。\n忽记横戈盘马处。\n散关清渭应如故。\n江海轻舟今已具。\n一卷兵书，叹息无人付。\n早信此生终不遇。\n当年悔草长杨赋。"},
{"title": "小旻", "author": "佚名", "dynasty": "先秦", "content": "旻天疾威，敷于下土。\n谋犹回遹，何日斯沮？谋臧不从，不臧覆用。\n我视谋犹，亦孔之邛。\n潝潝訿訿，亦孔之哀。\n谋之其臧，则具是违。\n谋之不臧，则具是依。\n我视谋犹，伊于胡厎。\n我龟既厌，不我告犹。\n谋夫孔多，是用不集。\n发言盈庭，谁敢执其咎？如匪行迈谋，是用不得于道。\n哀哉为犹，匪先民是程，匪大犹是经。\n维迩言是听，维迩言是争。\n如彼筑室于道谋，是用不溃于成。\n国虽靡止，或圣或否。\n民虽靡膴，或哲或谋，或肃或艾。\n如彼泉流，无沦胥以败。\n不敢暴虎，不敢冯河。\n人知其一，莫知其他。\n战战兢兢，如临深渊，如履薄冰。"},
{"title": "好了歌", "author": "曹雪芹", "dynasty": "清代", "content": "世人都晓神仙好，惟有功名忘不了！古今将相在何方？荒冢一堆草没了。\n世人都晓神仙好，只有金银忘不了！终朝只恨聚无多，及到多时眼闭了。\n世人都晓神仙好，只有姣妻忘不了！君生日日说恩情，君死又随人去了。\n世人都晓神仙好，只有儿孙忘不了！痴心父母古来多，孝顺儿孙谁见了？"},
{"title": "浣溪沙·和柳亚子先生", "author": "毛泽东", "dynasty": "近现代", "content": "长夜难明赤县天，百年魔怪舞翩跹，人民五亿不团圆。\n一唱雄鸡天下白，万方乐奏有于阗，诗人兴会更无前。"},
{"title": "端居", "author": "李商隐", "dynasty": "唐代", "content": "远书归梦两悠悠，只有空床敌素秋。\n阶下青苔与红树，雨中寥落月中愁。"},
{"title": "诀别书", "author": "卓文君", "dynasty": "两汉", "content": "春华竞芳，五色凌素，琴尚在御，而新声代故！锦水有鸳，汉宫有木，彼物而新，嗟世之人兮，瞀于淫而不悟！朱弦断，明镜缺，朝露晞，芳时歇，白头吟，伤离别，努力加餐勿念妾，锦水汤汤，与君长诀！"},
{"title": "观游鱼", "author": "白居易", "dynasty": "唐代", "content": "绕池闲步看鱼游，正值儿童弄钓舟。\n一种爱鱼心各异，我来施食尔垂钩。"},
{"title": "生查子·三尺龙泉剑", "author": "佚名", "dynasty": "未知", "content": "三尺龙泉剑，匣里无人见。\n一张落雁弓，百支金花箭。\n为国竭忠贞，苦处曾征战。\n先望立功勋，后见君王面。"},
{"title": "月下独酌·其二", "author": "李白", "dynasty": "唐代", "content": "天若不爱酒，酒星不在天。\n地若不爱酒，地应无酒泉。\n天地既爱酒，爱酒不愧天。\n已闻清比圣，复道浊如贤。\n贤圣既已饮，何必求神仙。\n三杯通大道，一斗合自然。\n但得酒中趣，勿为醒者传。"},
{"title": "望江南·闲梦远", "author": "李煜", "dynasty": "五代", "content": "闲梦远，南国正芳春。\n船上管弦江面渌，满城飞絮辊轻尘。\n忙杀看花人！闲梦远，南国正清秋。\n千里江山寒色远，芦花深处泊孤舟，笛在月明楼。"},
{"title": "长安春望", "author": "卢纶", "dynasty": "唐代", "content": "东风吹雨过青山，却望千门草色闲。\n家在梦中何日到，春生江上几人还？川原缭绕浮云外，宫阙参差落照间。\n谁念为儒逢世难，独将衰鬓客秦关。"},
{"title": "七律二首·送瘟神", "author": "毛泽东", "dynasty": "近现代", "content": "读六月三十日《人民日报》，余江县消灭了血吸虫。\n浮想联翩，夜不能寐。\n微风拂晓，旭日临窗，遥望南天，欣然命笔。\n绿水青山枉自多，华佗无奈小虫何！千村薜荔人遗矢，万户萧疏鬼唱歌。\n坐地日行八万里，巡天遥看一千河。\n牛郎欲问瘟神事，一样悲欢逐逝波。\n春风杨柳万千条，六亿神州尽舜尧。\n红雨随心翻作浪，青山着意化为桥。\n天连五岭银锄落，地动三河铁臂摇。\n借问瘟君欲何往，纸船明烛照天烧。"},
{"title": "南乡子·细雨湿流光", "author": "冯延巳", "dynasty": "五代", "content": "细雨湿流光，芳草年年与恨长。\n烟锁凤楼无限事，茫茫。\n鸾镜鸳衾两断肠。\n魂梦任悠扬，睡起杨花满绣床。\n薄悻不来门半掩，斜阳。\n负你残春泪几行。"},
{"title": "一字诗", "author": "陈沆", "dynasty": "清代", "content": "一帆一桨一渔舟，一个渔翁一钓钩。\n一俯一仰一场笑，一江明月一江秋。"},
{"title": "劝学诗 / 偶成", "author": "朱熹", "dynasty": "宋代", "content": "少年易老学难成，一寸光阴不可轻。\n未觉池塘春草梦，阶前梧叶已秋声。"},
{"title": "西江夜行", "author": "张九龄", "dynasty": "唐代", "content": "遥夜人何在，澄潭月里行。\n悠悠天宇旷，切切故乡情。\n外物寂无扰，中流澹自清。\n念归林叶换，愁坐露华生。\n犹有汀洲鹤，宵分乍一鸣。"},
{"title": "浪淘沙·其三", "author": "刘禹锡", "dynasty": "唐代", "content": "汴水东流虎眼文，清淮晓色鸭头春。\n君看渡口淘沙处，渡却人间多少人。"},
{"title": "虞美人·枕上", "author": "毛泽东", "dynasty": "近现代", "content": "堆来枕上愁何状，江海翻波浪。\n夜长天色总难明，寂寞披衣起坐数寒星。\n晓来百念都灰烬，剩有离人影。\n一钩残月向西流，对此不抛眼泪也无由。"},
{"title": "七律·和柳亚子先生", "author": "毛泽东", "dynasty": "近现代", "content": "饮茶粤海未能忘，索句渝州叶正黄。\n三十一年还旧国，落花时节读华章。\n牢骚太盛防肠断，风物长宜放眼量。\n莫道昆明池水浅，观鱼胜过富春江。"},
{"title": "金陵后观棋绝句六首·选一", "author": "钱谦益", "dynasty": "清代", "content": "寂寞枯枰响泬寥，秦淮秋老咽寒潮。\n白头灯影凉宵里，一局残棋见六朝。"},
{"title": "劝学", "author": "颜真卿", "dynasty": "唐代", "content": "三更灯火五更鸡，正是男儿读书时。\n黑发不知勤学早，白首方悔读书迟。"},
{"title": "秣陵", "author": "屈大均", "dynasty": "清代", "content": "牛首开天阙，龙岗抱帝宫。\n六朝春草里，万井落花中。\n访旧乌衣少，听歌玉树空。\n如何亡国恨，尽在大江东！"},
{"title": "南乡子·邢州道上作", "author": "陈维崧", "dynasty": "清代", "content": "秋色冷并刀，一派酸风卷怒涛。\n并马三河年少客，粗豪，皂栎林中醉射雕。\n残酒忆荆高，燕赵悲歌事未消。\n忆昨车声寒易水，今朝，慷慨还过豫让桥。"},
{"title": "苏小小墓", "author": "李贺", "dynasty": "唐代", "content": "幽兰露，如啼眼。\n无物结同心，烟花不堪剪。\n草如茵，松如盖。\n风为裳，水为佩。\n油壁车，夕相待。\n冷翠烛，劳光彩。\n西陵下，风吹雨。"},
{"title": "戏问花门酒家翁", "author": "岑参", "dynasty": "唐代", "content": "老人七十仍沽酒，千壶百瓮花门口。\n道傍榆荚巧似钱，摘来沽酒君肯否。"},
{"title": "满江红·秋日经信陵君祠", "author": "陈维崧", "dynasty": "清代", "content": "席帽聊萧，偶经过、信陵祠下。\n正满目、荒台败叶，东京客舍。\n九月惊风将落帽，半廊细雨时飘瓦。\n桕初红、偏向坏墙边，离披打。\n今古事，堪悲诧；身世恨，从牵惹。\n倘君而仍在，定怜余也。\n我讵不如毛薛辈，君宁甘与原尝亚。\n叹侯嬴、老泪苦无多，如铅泻。"},
{"title": "登雨花台", "author": "魏禧", "dynasty": "明代", "content": "生平四十老柴荆，此日麻鞋拜故京。\n谁使山河全破碎？可堪翦伐到园陵！牛羊践履多新草，冠盖雍容半旧卿。\n歌泣不成天已暮，悲风日夜起江生。"},
{"title": "临江仙·埋没钱塘歌吹里", "author": "魏大中", "dynasty": "明代", "content": "埋没钱塘歌吹里，当年却是皇都。\n赵家轻掷与强胡。\n江山如许大，不用一钱沽。\n只有岳王泉下血，至今泛作西湖。\n可怜故事眼中无。\n但供侬醉后，囊句付奚奴。"},
{"title": "岳忠武王祠", "author": "于谦", "dynasty": "明代", "content": "匹马南来渡浙河，汴城宫阙远嵯峨。\n中兴诸将谁降敌，负国奸臣主议和。\n黄叶古祠寒雨积，清山荒冢白云多。\n如何一别朱仙镇，不见将军奏凯歌。"},
{"title": "吊岳王墓", "author": "高启", "dynasty": "明代", "content": "大树无枝向北风，十年遗恨泣英雄。\n班师诏已来三殿，射虏书犹说两宫。\n每忆上方谁请剑，空嗟高庙自藏弓。\n栖霞岭上今回首，不见诸陵白露中。"},
{"title": "满江红·拂拭残碑", "author": "文征明", "dynasty": "明代", "content": "拂拭残碑，敕飞字，依稀堪读。\n慨当初，倚飞何重，后来何酷。\n岂是功成身合死，可怜事去言难赎。\n最无辜，堪恨更堪悲，风波狱。\n岂不念，疆圻蹙；岂不念，徽钦辱，念徽钦既返，此身何属。\n千载休谈南渡错，当时自怕中原复。\n笑区区、一桧亦何能，逢其欲。"},
{"title": "书项王庙壁", "author": "王象春", "dynasty": "明代", "content": "三章既沛秦川雨，入关又纵阿房炬，汉王真龙项王虎。\n玉玦三提王不语，鼎上杯羹弃翁姥，项王真龙汉王鼠。\n垓下美人泣楚歌，定陶美人泣楚舞，真龙亦鼠虎亦鼠。"},
{"title": "山坡羊·燕城述怀", "author": "刘致", "dynasty": "元代", "content": "云山有意，轩裳无计，被西风吹断功名泪。\n去来兮，再休提！青山尽解招人醉，得失到头皆物理。\n得，他命里；失，咱命里。"},
{"title": "鲁连台", "author": "屈大均", "dynasty": "清代", "content": "一笑无秦帝，飘然向海东。\n谁能排大难？不屑计奇功。\n古戍三秋雁，高台万木风。\n从来天下士，只在布衣中。"},
{"title": "冬夜读书示子聿", "author": "陆游", "dynasty": "宋代", "content": "古人学问无遗力，少壮工夫老始成。\n纸上得来终觉浅，绝知此事要躬行。"},
{"title": "维扬怀古", "author": "曾棨", "dynasty": "明代", "content": "广陵城里昔繁华，炀帝行宫接紫霞。\n玉树歌残犹有曲，锦帆归去已无家。\n楼台处处迷芳草，风雨年年怨落花。\n最是多情汴堤柳，春来依旧带栖鸦！"},
{"title": "卖花声·怀古", "author": "张可久", "dynasty": "元代", "content": "阿房舞殿翻罗袖，金谷名园起玉楼，隋堤古柳缆龙舟。\n不堪回首，东风还又，野花开暮春时候。\n美人自刎乌江岸，战火曾烧赤壁山，将军空老玉门关。\n伤心秦汉，生民涂炭，读书人一声长叹。"},
{"title": "人月圆·伤心莫问前朝事", "author": "倪瓒", "dynasty": "元代", "content": "伤心莫问前朝事，重上越王台。\n鹧鸪啼处，东风草绿，残照花开。\n怅然孤啸，青山故国，乔木苍苔。\n当时明月，依依素影，何处飞来？"},
{"title": "挽文山丞相 / 挽文丞相", "author": "虞集", "dynasty": "元代", "content": "徒把金戈挽落晖，南冠无奈北风吹。\n子房本为韩仇出，诸葛宁知汉祚移。\n云暗鼎湖龙去远，月明华表鹤归迟。\n不须更上新亭望，大不如前洒泪时。"},
{"title": "题太公钓渭图", "author": "刘基", "dynasty": "明代", "content": "璇室群酣夜，璜溪独钓时。\n浮云看富贵，流水淡须眉。\n偶应非熊兆，尊为帝者师。\n轩裳如固有，千载起人思。"},
{"title": "岳鄂王墓", "author": "赵孟頫", "dynasty": "元代", "content": "鄂王坟上草离离，秋日荒凉石兽危。\n南渡君臣轻社稷，中原父老望旌旗。\n英雄已死嗟何及，天下中分遂不支。\n莫向西湖歌此曲，水光山色不胜悲。"},
{"title": "水龙吟·西湖怀古", "author": "陈德武", "dynasty": "宋代", "content": "东南第一名州，西湖自古多佳丽。\n临堤台榭，画船楼阁，游人歌吹。\n十里荷花，三秋桂子，四山睛翠。\n使百年南渡，一时豪杰，都忘却、平生志。\n可惜天旋时异，藉何人、雪当年耻。\n登临形胜，感伤今古，发挥英气。\n力士推山，天吴移水，作农桑地。\n借钱塘潮汐，为君洗尽，岳将军泪。"},
{"title": "锦堂春·半壁横江矗起", "author": "归庄", "dynasty": "清代", "content": "半壁横江矗起，一舟载雨孤行。\n凭空怒浪兼天涌，不尽六朝声。\n隔岸荒云远断，绕矶小树微明。\n旧时燕子还飞否？今古不胜情。"},
{"title": "登太白楼", "author": "王世贞", "dynasty": "明代", "content": "昔闻李供奉，长啸独登楼。\n此地一垂顾，高名百代留。\n白云海色曙，明月天门秋。\n欲觅重来者，潺湲济水流。"},
{"title": "过晋阳故城书事", "author": "元好问", "dynasty": "金朝", "content": "惠远祠前晋溪水，翠叶银花清见底。\n水上西山如挂屏，郁郁苍苍三十里。\n中原北门形势雄，想见城阙云烟中。\n望川亭上阅今古，但有麦浪摇春风。\n君不见，系舟山头龙角秃，白塔一摧城覆没。\n薛王出降民不降，屋瓦乱飞如箭镞。\n汾流决入大夏门，府治移著唐明村。\n只从巨屏失光彩，河洛几度风烟昏。\n东阙苍龙西玉虎，金雀觚棱上云雨。\n不论民居与官府，仙佛所庐余百所。\n鬼役天才千万古，争教一炬成焦土。\n至今父老哭向天，死恨河南往来苦。\n南人鬼巫好禨祥，万夫畚锸开连岗。\n官街十字改丁字，钉破并州渠亦亡。\n几时却到承平了，重看官家筑晋阳。"},
{"title": "洛神赋", "author": "曹植", "dynasty": "两汉", "content": "黄初三年，余朝京师，还济洛川。\n古人有言：斯水之神，名曰宓妃。\n感宋玉对楚王神女之事，遂作斯赋。\n其词曰：　　余从京域，言归东藩，背伊阙，越轘辕，经通谷，陵景山。\n日既西倾，车殆马烦。\n尔乃税驾乎蘅皋，秣驷乎芝田，容与乎阳林，流眄乎洛川。\n于是精移神骇，忽焉思散。\n俯则未察，仰以殊观。\n睹一丽人，于岩之畔。\n乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。\n然则君王之所见，无乃是乎！其状若何？臣愿闻之。\n”　　余告之曰：其形也，翩若惊鸿，婉若游龙。\n荣曜秋菊，华茂春松。\n髣髴兮若轻云之蔽月，飘飖兮若流风之回雪。\n远而望之，皎若太阳升朝霞；迫而察之，灼若芙蕖出渌波。\n秾纤得衷，修短合度。\n肩若削成，腰如约素。\n延颈秀项，皓质呈露。\n芳泽无加，铅华弗御。\n云髻峨峨，修眉联娟。\n丹唇外朗，皓齿内鲜。\n明眸善睐，靥辅承权。\n瓌姿艳逸，仪静体闲。\n柔情绰态，媚于语言。\n奇服旷世，骨像应图。\n披罗衣之璀粲兮，珥瑶碧之华琚。\n戴金翠之首饰，缀明珠以耀躯。\n践远游之文履，曳雾绡之轻裾。\n微幽兰之芳蔼兮，步踟蹰于山隅。\n于是忽焉纵体，以遨以嬉。\n左倚采旄，右荫桂旗。\n攘皓腕于神浒兮，采湍濑之玄芝。\n　　余情悦其淑美兮，心振荡而不怡。\n无良媒以接欢兮，托微波而通辞。\n愿诚素之先达兮，解玉佩以要之。\n嗟佳人之信修，羌习礼而明诗。\n抗琼珶以和予兮，指潜渊而为期。\n执眷眷之款实兮，惧斯灵之我欺。\n感交甫之弃言兮，怅犹豫而狐疑。\n收和颜而静志兮，申礼防以自持。\n　　于是洛灵感焉，徙倚彷徨。\n神光离合，乍阴乍阳。\n竦轻躯以鹤立，若将飞而未翔。\n践椒途之郁烈，步蘅薄而流芳。\n超长吟以永慕兮，声哀厉而弥长。\n尔乃众灵杂沓，命俦啸侣。\n或戏清流，或翔神渚，或采明珠，或拾翠羽。\n从南湘之二妃，携汉滨之游女。\n叹匏瓜之无匹兮，咏牵牛之独处。\n扬轻袿之猗靡兮，翳修袖以延伫。\n体迅飞凫，飘忽若神。\n凌波微步，罗袜生尘。\n动无常则，若危若安；进止难期，若往若还。\n转眄流精，光润玉颜。\n含辞未吐，气若幽兰。\n华容婀娜，令我忘餐。\n　　于是屏翳收风，川后静波。\n冯夷鸣鼓，女娲清歌。\n腾文鱼以警乘，鸣玉銮以偕逝。\n六龙俨其齐首，载云车之容裔。\n鲸鲵踊而夹毂，水禽翔而为卫。\n于是越北沚，过南冈，纡素领，回清扬。\n动朱唇以徐言，陈交接之大纲。\n恨人神之道殊兮，怨盛年之莫当。\n抗罗袂以掩涕兮，泪流襟之浪浪。\n悼良会之永绝兮，哀一逝而异乡。\n无微情以效爱兮，献江南之明珰。\n虽潜处于太阴，长寄心于君王。\n忽不悟其所舍，怅神宵而蔽光。\n　　于是背下陵高，足往神留。\n遗情想像，顾望怀愁。\n冀灵体之复形，御轻舟而上溯。\n浮长川而忘反，思绵绵而增慕。\n夜耿耿而不寐，沾繁霜而至曙。\n命仆夫而就驾，吾将归乎东路。\n揽騑辔以抗策，怅盘桓而不能去。"},
{"title": "蟾宫曲·问人间谁是英雄", "author": "阿鲁威", "dynasty": "元代", "content": "问人间谁是英雄？有酾酒临江，横槊曹公。\n紫盖黄旗，多应借得，赤壁东风。\n更惊起南阳卧龙，便成名八阵图中。\n鼎足三分，一分西蜀，一分江东。"},
{"title": "莺啼序·重过金陵", "author": "汪元量", "dynasty": "宋代", "content": "金陵故都最好，有朱楼迢递。\n嗟倦客又此凭高，槛外已少佳致。\n更落尽梨花，飞尽杨花，春也成憔悴。\n问青山、三国英雄，六朝奇伟？　　麦甸葵丘，荒台败垒，鹿豕衔枯荠。\n正潮打孤城，寂寞斜阳影里。\n听楼头、哀笳怨角，未把酒、愁心先醉。\n渐夜深、月满秦淮，烟笼寒水。\n　　凄凄惨惨，冷冷清清，灯火渡头市。\n慨商女、不知兴废，隔江犹唱庭花，余音亹亹。\n伤心千古，泪痕如洗。\n乌衣巷口青芜路，认依稀、王谢旧邻里。\n临春结绮，可怜红粉成灰，萧索白杨风起。\n　　因思畴昔，铁索千寻，谩沉江底。\n挥羽扇，障西尘，便好角巾私第。\n清谈到底成何事？回首新亭，风景今如此。\n楚囚对泣何时已，叹人间今古真儿戏。\n东风岁岁还来，吹入钟山，几重苍翠。"},
{"title": "浣溪沙·莫许杯深琥珀浓", "author": "李清照", "dynasty": "宋代", "content": "莫许杯深琥珀浓，未成沉醉意先融。\n疏钟已应晚来风。\n瑞脑香消魂梦断，辟寒金小髻鬟松。\n醒时空对烛花红。"},
{"title": "酹江月·驿中言别友人", "author": "邓剡", "dynasty": "宋代", "content": "水天空阔，恨东风不惜世间英物。\n蜀鸟吴花残照里，忍见荒城颓壁。\n铜雀春情，金人秋泪，此恨凭谁雪。\n堂堂剑气，斗牛空认奇杰。\n那信江海余生，南行万里，属扁舟齐发。\n正为鸥盟留醉眼，细看涛生云灭。\n睨柱吞嬴，回旗走懿，千古冲冠发。\n伴人无寐。\n秦淮应是孤月。"},
{"title": "重别梦得", "author": "柳宗元", "dynasty": "唐代", "content": "二十年来万事同，今朝岐路忽西东。\n皇恩若许归田去，晚岁当为邻舍翁。"},
{"title": "送别", "author": "骆宾王", "dynasty": "唐代", "content": "寒更承夜永，凉夕向秋澄。\n离心何以赠，自有玉壶冰。"},
{"title": "在金日作·选二", "author": "宇文虚中", "dynasty": "宋代", "content": "满腹诗书漫古今，频年流落易伤心。\n南冠终日囚军府，北雁何时到上林？开口摧颓空抱朴，协肩奔走尚腰金。\n莫邪利剑今何在？不斩奸邪恨最深！遥夜沉沉满幕霜，有时归梦到家乡。\n传闻已筑西河馆，自许能肥北海羊。\n回首两朝俱草莽，驰心万里绝农桑。\n人生一死浑闲事，裂眥穿胸不汝忘！"},
{"title": "殿前欢·楚怀王", "author": "贯云石", "dynasty": "元代", "content": "楚怀王，忠臣跳入汨罗江。\n《离骚》读罢空惆怅，日月同光。\n伤心来笑一场，笑你个三闾强，为甚不身心放？沧浪污你，你污沧浪。"},
{"title": "临江仙·离果州作", "author": "陆游", "dynasty": "宋代", "content": "鸠雨催成新绿，燕泥收尽残红。\n春光还与美人同。\n论心空眷眷，分袂却匆匆。\n只道真情易写，那知怨句难工。\n水流云散各西东。\n半廊花院月，一帽柳桥风。"},
{"title": "唐多令·雨过水明霞", "author": "邓剡", "dynasty": "宋代", "content": "雨过水明霞。\n潮回岸带沙。\n叶声寒、飞透窗纱。\n堪恨西风吹世换，更吹我、落天涯。\n寂寞古豪华。\n乌衣日又斜。\n说兴亡、燕入谁家。\n惟有南来无数雁，和明月、宿芦花。"},
{"title": "昭君怨·送别", "author": "苏轼", "dynasty": "宋代", "content": "谁作桓伊三弄，惊破绿窗幽梦？新月与愁烟，满江天。\n欲去又还不去，明日落花飞絮。\n飞絮送行舟，水东流。"},
{"title": "杜工部蜀中离席", "author": "李商隐", "dynasty": "唐代", "content": "人生何处不离群？世路干戈惜暂分。\n雪岭未归天外使，松州犹驻殿前军。\n座中醉客延醒客，江上晴云杂雨云。\n美酒成都堪送老，当垆仍是卓文君。"},
{"title": "鹧鸪天·别情", "author": "聂胜琼", "dynasty": "宋代", "content": "玉惨花愁出凤城，莲花楼下柳青青。\n尊前一唱阳关曲，别个人人第五程。\n寻好梦，梦难成。\n有谁知我此时情，枕前泪共阶前雨，隔个窗儿滴到明。"},
{"title": "相送", "author": "何逊", "dynasty": "南北朝", "content": "客心已百念，孤游重千里。\n江暗雨欲来，浪白风初起。"},
{"title": "人月圆·甘露怀古", "author": "徐再思", "dynasty": "元代", "content": "江皋楼观前朝寺，秋色入秦淮。\n败垣芳草，空廊落叶，深砌苍苔。\n远人南去，夕阳西下，江水东来。\n木兰花在，山僧试问，知为谁开？"},
{"title": "别舍弟宗一", "author": "柳宗元", "dynasty": "唐代", "content": "零落残魂倍黯然，双垂别泪越江边。\n一身去国六千里，万死投荒十二年。\n桂岭瘴来云似墨，洞庭春尽水如天。\n欲知此后相思梦，长在荆门郢树烟。"},
{"title": "水调歌头·送杨民瞻", "author": "辛弃疾", "dynasty": "宋代", "content": "日月如磨蚁，万事且浮休。\n君看檐外江水，滚滚自东流。\n风雨瓢泉夜半，花草雪楼春到，老子已菟裘。\n岁晚问无恙，归计橘千头。\n梦连环，歌弹铗，赋登楼。\n黄鸡白酒，君去村社一番秋。\n长剑倚天谁问，夷甫诸人堪笑，西北有神州。\n此事君自了，千古一扁舟。"},
{"title": "示长安君", "author": "王安石", "dynasty": "宋代", "content": "少年离别意非轻，老去相逢亦怆情。\n草草杯盘共笑语，昏昏灯火话平生。\n自怜湖海三年隔，又作尘沙万里行。\n欲问后期何日是，寄书应见雁南征。"},
{"title": "菩萨蛮·新寒中酒敲窗雨", "author": "纳兰性德", "dynasty": "清代", "content": "新寒中酒敲窗雨，残香细袅秋情绪。\n才道莫伤神，青衫湿一痕。\n无聊成独卧，弹指韶光过。\n记得别伊时，桃花柳万丝。"},
{"title": "板桥晓别", "author": "李商隐", "dynasty": "唐代", "content": "回望高城落晓河，长亭窗户压微波。\n水仙欲上鲤鱼去，一夜芙蓉红泪多。"},
{"title": "浣溪沙·湖上西风急暮蝉", "author": "晏殊", "dynasty": "宋代", "content": "湖上西风急暮蝉。\n夜来清露湿红莲。\n少留归骑促歌筵。\n为别莫辞金盏酒。\n入朝须近玉炉烟。\n不知重会是何年。"},
{"title": "回乡偶书二首", "author": "贺知章", "dynasty": "唐代", "content": "少小离家老大回，乡音无改鬓毛衰。\n儿童相见不相识，笑问客从何处来。\n离别家乡岁月多，近来人事半消磨。\n惟有门前镜湖水，春风不改旧时波。"},
{"title": "夜雨", "author": "白居易", "dynasty": "唐代", "content": "我有所念人，隔在远远乡。\n我有所感事，结在深深肠。\n乡远去不得，无日不瞻望。\n肠深解不得，无夕不思量。\n况此残灯夜，独宿在空堂。\n秋天殊未晓，风雨正苍苍。\n不学头陀法，前心安可忘。"},
{"title": "南歌子词二首 / 新添声杨柳枝词", "author": "温庭筠", "dynasty": "唐代", "content": "一尺深红胜曲尘，天生旧物不如新。\n合欢桃核终堪恨，里许元来别有人。\n井底点灯深烛伊，共郎长行莫围棋。\n玲珑骰子安红豆，入骨相思知不知。"},
{"title": "柳梢青·送卢梅坡", "author": "刘过", "dynasty": "宋代", "content": "泛菊杯深，吹梅角远，同在京城。\n聚散匆匆，云边孤雁，水上浮萍。\n教人怎不伤情。\n觉几度、魂飞梦惊。\n后夜相思，尘随马去，月逐舟行。"},
{"title": "凤凰台上忆吹箫·寸寸微云", "author": "贺双卿", "dynasty": "清代", "content": "寸寸微云，丝丝残照，有无明灭难消。\n正断魂魂断，闪闪摇摇。\n望望山山水水，人去去，隐隐迢迢。\n从今后，酸酸楚楚，只似今宵。\n青遥。\n问天不应，看小小双卿，袅袅无聊。\n更见谁谁见，谁痛花娇？谁望欢欢喜喜，偷素粉，写写描描？谁还管，生生世世，夜夜朝朝。"},
{"title": "一剪梅·雨打梨花深闭门", "author": "唐寅", "dynasty": "明代", "content": "雨打梨花深闭门，忘了青春，误了青春。\n赏心乐事共谁论？花下销魂，月下销魂。\n愁聚眉峰尽日颦，千点啼痕，万点啼痕。\n晓看天色暮看云，行也思君，坐也思君。"},
{"title": "凤求凰", "author": "司马相如", "dynasty": "两汉", "content": "其一：【琴曲出自王实甫《西厢记》】有一美人兮，见之不忘。\n一日不见兮，思之如狂。\n凤飞翱翔兮，四海求凰。\n无奈佳人兮，不在东墙。\n将琴代语兮，聊写衷肠。\n何时见许兮，慰我彷徨。\n愿言配德兮，携手相将。\n不得於飞兮，使我沦亡。\n其二：凤兮凤兮归故乡，遨游四海求其凰。\n时未遇兮无所将，何悟今兮升斯堂！有艳淑女在闺房，室迩人遐毒我肠。\n何缘交颈为鸳鸯，胡颉颃兮共翱翔！凰兮凰兮从我栖，得托孳尾永为妃。\n交情通意心和谐，中夜相从知者谁？双翼俱起翻高飞，无感我思使余悲。"},
{"title": "芙蓉楼送辛渐二首", "author": "王昌龄", "dynasty": "唐代", "content": "寒雨连江夜入吴，平明送客楚山孤。\n洛阳亲友如相问，一片冰心在玉壶。\n丹阳城南秋海阴，丹阳城北楚云深。\n高楼送客不能醉，寂寂寒江明月心。"},
{"title": "采桑子·而今才道当时错", "author": "纳兰性德", "dynasty": "清代", "content": "而今才道当时错，心绪凄迷。\n红泪偷垂，满眼春风百事非。\n情知此后来无计，强说欢期。\n一别如斯，落尽梨花月又西。"},
{"title": "送魏二", "author": "王昌龄", "dynasty": "唐代", "content": "醉别江楼橘柚香，江风引雨入舟凉。\n忆君遥在潇湘月，愁听清猿梦里长。"},
{"title": "送柴侍御", "author": "王昌龄", "dynasty": "唐代", "content": "沅水通波接武冈，送君不觉有离伤。\n青山一道同云雨，明月何曾是两乡。"},
{"title": "临江仙·送钱穆父", "author": "苏轼", "dynasty": "宋代", "content": "一别都门三改火，天涯踏尽红尘。\n依然一笑作春温。\n无波真古井，有节是秋筠。\n惆怅孤帆连夜发，送行淡月微云。\n尊前不用翠眉颦。\n人生如逆旅，我亦是行人。"},
{"title": "和董传留别", "author": "苏轼", "dynasty": "宋代", "content": "粗缯大布裹生涯，腹有诗书气自华。\n厌伴老儒烹瓠叶，强随举子踏槐花。\n囊空不办寻春马，眼乱行看择婿车。\n得意犹堪夸世俗，诏黄新湿字如鸦。"},
{"title": "送朱大入秦", "author": "孟浩然", "dynasty": "唐代", "content": "游人五陵去，宝剑值千金。\n分手脱相赠，平生一片心。"},
{"title": "南乡子·烟暖雨初收", "author": "纳兰性德", "dynasty": "清代", "content": "烟暖雨初收，落尽繁花小院幽。\n摘得一双红豆子，低头，说著分携泪暗流。\n人去似春休，卮酒曾将酹石尤。\n别自有人桃叶渡，扁舟，一种烟波各自愁。"},
{"title": "浣溪沙·夜夜相思更漏残", "author": "韦庄", "dynasty": "唐代", "content": "夜夜相思更漏残，伤心明月凭阑干，想君思我锦衾寒。\n咫尺画堂深似海，忆来惟把旧书看，几时携手入长安？"},
{"title": "寄黄几复", "author": "黄庭坚", "dynasty": "宋代", "content": "我居北海君南海，寄雁传书谢不能。\n桃李春风一杯酒，江湖夜雨十年灯。\n持家但有四立壁，治病不蕲三折肱。\n想见读书头已白，隔溪猿哭瘴溪藤。"},
{"title": "一剪梅·余赴广东实之夜饯于风亭", "author": "刘克庄", "dynasty": "宋代", "content": "束缊宵行十里强。\n挑得诗囊，抛了衣囊。\n天寒路滑马蹄僵，元是王郎，来送刘郎。\n酒酣耳热说文章。\n惊倒邻墙，推倒胡床。\n旁观拍手笑疏狂。\n疏又何妨，狂又何妨？"},
{"title": "临终诗", "author": "李鸿章", "dynasty": "清代", "content": "劳劳车马未离鞍，临事方知一死难。\n三百年来伤国步，八千里外吊民残。\n秋风宝剑孤臣泪，落日旌旗大将坛。\n海外尘氛犹未息，诸君莫作等闲看。"},
{"title": "送东阳马生序(节选)", "author": "宋濂", "dynasty": "明代", "content": "余幼时即嗜学。\n家贫，无从致书以观，每假借于藏书之家，手自笔录，计日以还。\n天大寒，砚冰坚，手指不可屈伸，弗之怠。\n录毕，走送之，不敢稍逾约。\n以是人多以书假余，余因得遍观群书。\n既加冠，益慕圣贤之道，又患无硕师名人与游，尝趋百里外，从乡之先达执经叩问。\n先达德隆望尊，门人弟子填其室，未尝稍降辞色。\n余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。\n故余虽愚，卒获有所闻。\n　　当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。\n至舍，四支僵劲不能动，媵人持汤沃灌，以衾拥覆，久而乃和。\n寓逆旅，主人日再食，无鲜肥滋味之享。\n同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意,以中有足乐者，不知口体之奉不若人也。\n盖余之勤且艰若此。"},
{"title": "水调歌头·九月望日与客习射西园余偶病不能射", "author": "叶梦得", "dynasty": "宋代", "content": "霜降碧天静，秋事促西风。\n寒声隐地，初听中夜入梧桐。\n起瞰高城回望，寥落关河千里，一醉与君同。\n叠鼓闹清晓，飞骑引雕弓。\n岁将晚，客争笑，问衰翁。\n平生豪气安在，沈领为谁雄。\n何似当筵虎士，挥手弦声响处，双雁落遥空。\n老矣真堪愧，回首望云中。"},
{"title": "初入淮河四绝句", "author": "杨万里", "dynasty": "宋代", "content": "船离洪泽岸头沙，人到淮河意不佳。\n何必桑乾方是远，中流以北即天涯！刘岳张韩宣国威，赵张二相筑皇基。\n长淮咫尺分南北，泪湿秋风欲怨谁？两岸舟船各背驰，波浪交涉亦难为。\n只余鸥鹭无拘管，北去南来自在飞。\n中原父老莫空谈，逢着王人诉不堪。\n却是归鸿不能语，一年一度到江南。"},
{"title": "赠梁任父同年", "author": "黄遵宪", "dynasty": "清代", "content": "寸寸山河寸寸金，侉离分裂力谁任，杜鹃再拜忧天泪，精卫无穷填海心。"},
{"title": "战城南", "author": "杨炯", "dynasty": "唐代", "content": "塞北途辽远，城南战苦辛。\n幡旗如鸟翼，甲胄似鱼鳞。\n冻水寒伤马，悲风愁杀人。\n寸心明白日，千里暗黄尘。"},
{"title": "永王东巡歌十一首", "author": "李白", "dynasty": "唐代", "content": "永王正月东出师，天子遥分龙虎旗。\n楼船一举风波静，江汉翻为燕鹜池。\n三川北虏乱如麻，四海南奔似永嘉。\n但用东山谢安石，为君谈笑净胡沙。\n雷鼓嘈嘈喧武昌，云旗猎猎过寻阳。\n秋毫不犯三吴悦，春日遥看五色光。\n龙盘虎踞帝王州，帝子金陵访故丘。\n春风试暖昭阳殿，明月还过鳷鹊楼。\n二帝巡游俱未回，五陵松柏使人哀。\n诸侯不救河南地，更喜贤王远道来。\n丹阳北固是吴关，画出楼台云水间。\n千岩烽火连沧海，两岸旌旗绕碧山。\n王出三江按五湖，楼船跨海次扬都。\n战舰森森罗虎士，征帆一一引龙驹。\n长风挂席势难回，海动山倾古月摧。\n君看帝子浮江日，何似龙骧出峡来。\n祖龙浮海不成桥，汉武寻阳空射蛟。\n我王楼舰轻秦汉，却似文皇欲渡辽。\n帝宠贤王入楚关，扫清江汉始应还。\n初从云梦开朱邸，更取金陵作小山。\n试借君王玉马鞭，指挥戎虏坐琼筵。\n南风一扫胡尘静，西入长安到日边。"},
{"title": "少年行四首", "author": "令狐楚", "dynasty": "唐代", "content": "少小边州惯放狂，骣骑蕃马射黄羊。\n如今年老无筋力，犹倚营门数雁行。\n家本清河住五城，须凭弓箭得功名。\n等闲飞鞚秋原上，独向寒云试射声。\n弓背霞明剑照霜，秋风走马出咸阳。\n未收天子河湟地，不拟回头望故乡。\n霜满中庭月满楼，金樽玉柱对清秋。\n当年称意须行乐，不到天明不肯休。"},
{"title": "重阳", "author": "文天祥", "dynasty": "宋代", "content": "万里飘零两鬓蓬，故乡秋色老梧桐。\n雁栖新月江湖满，燕别斜阳巷陌空。\n落叶何心定流水，黄花无主更西风。\n乾坤遗恨知多少，前日龙山如梦中。"},
{"title": "小孤山", "author": "谢枋得", "dynasty": "宋代", "content": "人言此是海门关，海眼无涯骇众观。\n天地偶然留砥柱，江山有此障狂澜。\n坚如猛士敌场立，危似孤臣末世难。\n明日登峰须造极，渺观宇宙我心宽。"},
{"title": "南浦别", "author": "白居易", "dynasty": "唐代", "content": "南浦凄凄别，西风袅袅秋。\n一看肠一断，好去莫回头。"},
{"title": "楚归晋知罃", "author": "左丘明", "dynasty": "先秦", "content": "晋人归楚公子谷臣，与连尹襄老之尸于楚，以求知罃。\n于是荀首佐中军矣，故楚人许之。\n　　王送知罃，曰：“子其怨我乎？”对曰：“二国治戎，臣不才，不胜其任，以为俘馘。\n执事不以衅鼓，使归即戮，君之惠也。\n臣实不才，又谁敢怨？”　　王曰：“然则德我乎？”对曰：“二国图其社稷，而求纾其民，各惩其忿，以相宥也，两释累囚，以成其好。\n二国有好，臣不与及，其谁敢德？”　　王曰：“子归何以报我？”对曰：“臣不任受怨，君亦不任受德。\n无怨无德，不知所报。\n”　　王曰：“虽然，必告不谷。\n”对曰：“以君之灵，累臣得归骨于晋，寡君之以为戮，死且不朽。\n若从君之惠而免之，以赐君之外臣首；首其请于寡君，而以戮于宗，亦死且不朽。\n若不获命，而使嗣宗职，次及于事，而帅偏师以脩封疆，虽遇执事，其弗敢违。\n其竭力致死，无有二心，以尽臣礼。\n所以报也！　　王曰：“晋未可与争。\n”重为之礼而归之。"},
{"title": "寄生草·饮", "author": "白朴", "dynasty": "元代", "content": "长醉后方何碍，不醒时有甚思。\n糟腌两个功名字，醅渰千古兴亡事，曲埋万丈虹霓志。\n不达时皆笑屈原非，但知音尽说陶潜是。"},
{"title": "贺新郎·兵后寓吴", "author": "蒋捷", "dynasty": "宋代", "content": "深阁帘垂绣。\n记家人、软语灯边，笑涡红透。\n万叠城头哀怨角，吹落霜花满袖。\n影厮伴、东奔西走。\n望断乡关知何处，羡寒鸦、到著黄昏后。\n一点点，归杨柳。\n相看只有山如旧。\n叹浮云、本是无心，也成苍狗。\n明日枯荷包冷饭，又过前头小阜。\n趁未发、且尝村酒。\n醉探枵囊毛锥在，问邻翁。\n要写牛经否。\n翁不应，但摇手。"},
{"title": "江亭", "author": "杜甫", "dynasty": "唐代", "content": "坦腹江亭暖，长吟野望时。\n水流心不竞，云在意俱迟。\n寂寂春将晚，欣欣物自私。\n江东犹苦战，回首一颦眉。"},
{"title": "北征", "author": "杜甫", "dynasty": "唐代", "content": "北归至凤翔，墨制放往鄜州作。\n按鄜在凤翔东北，故曰北征。\n皇帝二载秋，闰八月初吉。\n杜子将北征，苍茫问家室。\n维时遭艰虞，朝野无暇日。\n顾惭恩私被，诏许归蓬筚。\n拜辞诣阙下，怵惕久未出。\n虽乏谏诤姿，恐君有遗失。\n君诚中兴主，经纬固密勿。\n东胡反未已，臣甫愤所切。\n挥涕恋行在，道途犹恍惚。\n乾坤含疮痍，忧虞何时毕？靡靡逾阡陌，人烟眇萧瑟。\n所遇多被伤，呻吟更流血。\n回首凤翔县，旌旗晚明灭。\n前登寒山重，屡得饮马窟。\n邠郊入地底，泾水中荡潏。\n猛虎立我前，苍崖吼时裂。\n菊垂今秋花，石戴古车辙。\n青云动高兴，幽事亦可悦。\n山果多琐细，罗生杂橡栗。\n或红如丹砂，或黑如点漆。\n雨露之所濡，甘苦齐结实。\n缅思桃源内，益叹身世拙。\n坡陀望鄜畤，岩谷互出没。\n我行已水滨，我仆犹木末。\n鸱鸟鸣黄桑，野鼠拱乱穴。\n夜深经战场，寒月照白骨。\n潼关百万师，往者散何卒？遂令半秦民，残害为异物。\n况我堕胡尘，及归尽华发。\n经年至茅屋，妻子衣百结。\n恸哭松声回，悲泉共幽咽。\n平生所娇儿，颜色白胜雪。\n见耶背面啼，垢腻脚不袜。\n床前两小女，补缀才过膝。\n海图坼波涛，旧绣移曲折。\n天吴及紫凤，颠倒在裋褐。\n老夫情怀恶，呕泄卧数日。\n那无囊中帛，救汝寒凛栗。\n粉黛亦解包，衾绸稍罗列。\n瘦妻面复光，痴女头自栉。\n学母无不为，晓妆随手抹。\n移时施朱铅，狼藉画眉阔。\n生还对童稚，似欲忘饥渴。\n问事竞挽须，谁能即嗔喝？翻思在贼愁，甘受杂乱聒。\n新归且慰意，生理焉得说？至尊尚蒙尘，几日休练卒？仰观天色改，坐觉妖氛豁。\n阴风西北来，惨淡随回纥。\n其王愿助顺，其俗善驰突。\n送兵五千人，躯马一万匹。\n此辈少为贵，四方服勇决。\n所用皆鹰腾，破敌过箭疾。\n圣心颇虚伫，时议气欲夺。\n伊洛指掌收，西京不足拔。\n官军请深入，蓄锐可俱发。\n此举开青徐，旋瞻略恒碣。\n昊天积霜露，正气有肃杀。\n祸转亡胡岁，势成擒胡月。\n胡命其能久？皇纲未宜绝。\n忆昨狼狈初，事与古先别：奸臣竟葅醢，同恶随荡析。\n不闻夏殷衰，中自诛褒妲。\n周汉获再兴，宣光果明哲。\n桓桓陈将军，仗钺奋忠烈。\n微尔人尽非，于今国犹活。\n凄凉大同殿，寂寞白兽闼。\n都人望翠华，佳气向金阙。\n园陵固有神，洒扫数不缺。\n煌煌太宗业，树立甚宏达！"},
{"title": "金陵新亭", "author": "李白", "dynasty": "唐代", "content": "金陵风景好，豪士集新亭。\n举目山河异，偏伤周顗情。\n四坐楚囚悲，不忧社稷倾。\n王公何慷慨，千载仰雄名。"},
{"title": "琴茶", "author": "白居易", "dynasty": "唐代", "content": "兀兀寄形群动内，陶陶任性一生间。\n自抛官后春多醉，不读书来老更闲。\n琴里知闻唯渌水，茶中故旧是蒙山。\n穷通行止常相伴，谁道吾今无往还？"},
{"title": "满江红·送李正之提刑入蜀", "author": "辛弃疾", "dynasty": "宋代", "content": "蜀道登天，一杯送、绣衣行客。\n还自叹、中年多病，不堪离别。\n东北看惊诸葛表，西南更草相如檄。\n把功名、收拾付君侯，如椽笔。\n儿女泪，君休滴。\n荆楚路，吾能说。\n要新诗准备，庐山山色。\n赤壁矶头千古浪，铜鞮陌上三更月。\n正梅花、万里雪深时，须相忆。"},
{"title": "绝句二首·其二", "author": "杜甫", "dynasty": "唐代", "content": "江碧鸟逾白，山青花欲燃。\n今春看又过，何日是归年？"},
{"title": "残春旅舍", "author": "韩偓", "dynasty": "唐代", "content": "旅舍残春宿雨晴，恍然心地忆咸京。\n树头蜂抱花须落，池面鱼吹柳絮行。\n禅伏诗魔归净域，酒冲愁阵出奇兵。\n两梁免被尘埃污，拂拭朝簪待眼明。"},
{"title": "谢亭送别", "author": "许浑", "dynasty": "唐代", "content": "劳歌一曲解行舟，红叶青山水急流。\n日暮酒醒人已远，满天风雨下西楼。"},
{"title": "天净沙·即事", "author": "乔吉", "dynasty": "元代", "content": "莺莺燕燕春春，花花柳柳真真。\n事事风风韵韵。\n娇娇嫩嫩，停停当当人人。"},
{"title": "诉衷情·夜来沉醉卸妆迟", "author": "李清照", "dynasty": "宋代", "content": "夜来沉醉卸妆迟，梅萼插残枝。\n酒醒熏破春睡，梦远不成归。\n人悄悄，月依依，翠帘垂。\n更挼残蕊，更捻余香，更得些时。"},
{"title": "六月二十日夜渡海", "author": "苏轼", "dynasty": "宋代", "content": "参横斗转欲三更，苦雨终风也解晴。\n云散月明谁点缀？天容海色本澄清。\n空余鲁叟乘桴意，粗识轩辕奏乐声。\n九死南荒吾不恨，兹游奇绝冠平生。"},
{"title": "游园", "author": "汤显祖", "dynasty": "明代", "content": "【皂罗袍】原来姹紫嫣红开遍，似这般都付与断井颓垣。\n良辰美景奈何天，赏心乐事谁家院！朝飞暮卷，云霞翠轩；雨丝风片，烟波画船——锦屏人忒看的这韶光贱！"},
{"title": "水龙吟·放船千里凌波去", "author": "朱敦儒", "dynasty": "宋代", "content": "放船千里凌波去。\n略为吴山留顾。\n云屯水府，涛随神女，九江东注。\n北客翩然，壮心偏感，年华将暮。\n念伊嵩旧隐，巢由故友，南柯梦、遽如许。\n回首妖氛未扫，问人间、英雄何处。\n奇谋报国，可怜无用，尘昏白羽。\n铁锁横江，锦帆冲浪，孙郎良苦。\n但愁敲桂棹，悲吟梁父，泪流如雨。"},
{"title": "题鹤林寺僧舍", "author": "李涉", "dynasty": "唐代", "content": "终日昏昏醉梦间，忽闻春尽强登山。\n因过竹院逢僧话，偷得浮生半日闲。"},
{"title": "浪淘沙·其八", "author": "刘禹锡", "dynasty": "唐代", "content": "莫道谗言如浪深，莫言迁客似沙沉。\n千淘万漉虽辛苦，吹尽狂沙始到金。"},
{"title": "写情", "author": "李益", "dynasty": "唐代", "content": "水纹珍簟思悠悠，千里佳期一夕休。\n从此无心爱良夜，任他明月下西楼。"},
{"title": "左掖梨花", "author": "丘为", "dynasty": "唐代", "content": "冷艳全欺雪，余香乍入衣。\n春风且莫定，吹向玉阶飞。"},
{"title": "蝶恋花·月下醉书雨岩石浪", "author": "辛弃疾", "dynasty": "宋代", "content": "九畹芳菲兰佩好。\n空谷无人，自怨蛾眉巧。\n宝瑟泠泠千古调。\n朱丝弦断知音少。\n冉冉年华吾自老。\n水满汀洲，何处寻芳草。\n唤起湘累歌未了。\n石龙舞罢松风晓。"},
{"title": "水调歌头·安石在东海", "author": "苏轼", "dynasty": "宋代", "content": "余去岁在东武，作《水调歌头》以寄子由。\n今年子由相从彭门居百余日，过中秋而去，作此曲以别。\n余以其语过悲，乃为和之，其意以不早退为戒，以退而相从之乐为慰云耳安石在东海，从事鬓惊秋。\n中年亲友难别，丝竹缓离愁。\n一旦功成名遂，准拟东还海道，扶病入西州。\n雅志困轩冕，遗恨寄沧洲。\n岁云暮，须早计，要褐裘。\n故乡归去千里，佳处辄迟留。\n我醉歌时君和，醉倒须君扶我，惟酒可忘忧。\n一任刘玄德，相对卧高楼。"},
{"title": "遗爱寺", "author": "白居易", "dynasty": "唐代", "content": "弄石临溪坐，寻花绕寺行。\n时时闻鸟语，处处是泉声。"},
{"title": "酌酒与裴迪", "author": "王维", "dynasty": "唐代", "content": "酌酒与君君自宽，人情翻覆似波澜。\n白首相知犹按剑，朱门先达笑弹冠。\n草色全经细雨湿，花枝欲动春风寒。\n世事浮云何足问，不如高卧且加餐。"},
{"title": "贺新郎·挽住风前柳", "author": "卢祖皋", "dynasty": "宋代", "content": "彭传师于吴江三高堂之前钓雪亭，盖擅渔人之窟宅以供诗境也，赵子野约余赋之。\n挽住风前柳，问鸱夷当日扁舟，近曾来否？月落潮生无限事，零落茶烟未久。\n谩留得莼鲈依旧。\n可是功名从来误，抚荒祠、谁继风流后？今古恨，一搔首。\n江涵雁影梅花瘦，四无尘、雪飞云起，夜窗如昼。\n万里乾坤清绝处，付与渔翁钓叟。\n又恰是、题诗时候。\n猛拍阑干呼鸥鹭，道他年、我亦垂纶手。\n飞过我，共樽酒。"},
{"title": "采桑子·谁翻乐府凄凉曲", "author": "纳兰性德", "dynasty": "清代", "content": "谁翻乐府凄凉曲？风也萧萧，雨也萧萧，瘦尽灯花又一宵。\n不知何事萦怀抱，醒也无聊，醉也无聊，梦也何曾到谢桥。"},
{"title": "菩萨蛮·黄鹤楼", "author": "毛泽东", "dynasty": "近现代", "content": "茫茫九派流中国，沉沉一线穿南北。\n烟雨莽苍苍，龟蛇锁大江。\n黄鹤知何去？剩有游人处。\n把酒酹滔滔，心潮逐浪高！"},
{"title": "念奴娇·我来牛渚", "author": "吴渊", "dynasty": "宋代", "content": "我来牛渚，聊登眺、客里襟怀如豁。\n谁著危亭当此处，占断古今愁绝。\n江势鲸奔，山形虎踞，天险非人设。\n向来舟舰，曾扫百万胡羯。\n追念照水然犀，男儿当似此，英碓豪杰。\n岁月匆匆留不住，鬓已星星堪镊。\n云暗江天，烟昏淮地，是断魂时节。\n栏干捶碎，酒狂忠愤俱发。"},
{"title": "水调歌头·题李季允侍郎鄂州吞云楼", "author": "戴复古", "dynasty": "宋代", "content": "轮奂半天上，胜概压南楼。\n筹边独坐，岂欲登览快双眸。\n浪说胸吞云梦，直把气吞残虏，西北望神州。\n百载一机会，人事恨悠悠。\n骑黄鹤，赋鹦鹉，谩风流。\n岳王祠畔，杨柳烟锁古今愁。\n整顿乾坤手段，指授英雄方略，雅志若为酬。\n杯酒不在手，双鬓恐惊秋。"},
{"title": "祝英台近·北固亭", "author": "岳珂", "dynasty": "宋代", "content": "澹烟横，层雾敛。\n胜概分雄占。\n月下鸣榔，风急怒涛飐。\n关河无限清愁，不堪临鉴。\n正霜鬓、秋风尘染。\n漫登览。\n极目万里沙场，事业频看剑。\n古往今来，南北限天堑。\n倚楼谁弄新声，重城正掩。\n历历数、西州更点。"},
{"title": "水调歌头·焦山", "author": "吴潜", "dynasty": "宋代", "content": "铁瓮古形势，相对立金焦。\n长江万里东注，晓吹卷惊涛。\n天际孤云来去，水际孤帆上下，天共水相邀。\n远岫忽明晦，好景画难描。\n混隋陈，分宋魏，战孙曹。\n回头千载陈迹，痴绝倚亭皋。\n惟有汀边鸥鹭，不管人间兴废，一抹度青霄。\n安得身飞去，举手谢尘嚣。"},
{"title": "满江红·九月二十一日出京怀古", "author": "史达祖", "dynasty": "宋代", "content": "缓辔西风，叹三宿、迟迟行客。\n桑梓外，锄耰渐入，柳坊花陌。\n双阙远腾龙凤影，九门空锁鸳鸾翼。\n更无人擫笛傍宫墙，苔花碧。\n天相汉，民怀国。\n天厌虏，臣离德。\n趁建瓴一举，并收鳌极。\n老子岂无经世术，诗人不预平戎策。\n办一襟风月看升平，吟春色。"},
{"title": "八声甘州·故将军饮罢夜归来", "author": "辛弃疾", "dynasty": "宋代", "content": "夜读《李广传》，不能寐。\n因念晁楚老、杨民瞻约同居山间，戏用李广事，赋以寄之。\n故将军饮罢夜归来，长亭解雕鞍。\n恨灞陵醉尉，匆匆未识，桃李无言。\n射虎山横一骑，裂石响惊弦。\n落魄封侯事，岁晚田间。\n谁向桑麻杜曲，要短衣匹马，移住南山？看风流慷慨，谈笑过残年。\n汉开边、功名万里，甚当时、健者也曾闲。\n纱窗外、斜风细雨，一阵轻寒。"},
{"title": "念奴娇·登建康赏心亭呈史致道留守", "author": "辛弃疾", "dynasty": "宋代", "content": "我来吊古，上危楼、赢得闲愁千斛。\n虎踞龙蟠何处是，只有兴亡满目。\n柳外斜阳，水边归鸟，陇上吹乔木。\n片帆西去，一声谁喷霜竹。\n却忆安石风流，东山岁晚，泪落哀筝曲。\n儿辈功名都付与，长日惟消棋局。\n宝镜难寻，碧云将暮，谁劝杯中绿。\n江头风怒，朝来波浪翻屋。"},
{"title": "满江红·汉水东流", "author": "辛弃疾", "dynasty": "宋代", "content": "汉水东流，都洗尽，髭胡膏血。\n人尽说，君家飞将，旧时英烈。\n破敌金城雷过耳，谈兵玉帐冰生颊。\n想王郎，结发赋从戎，传遗业。\n腰间剑，聊弹铗。\n尊中酒，堪为别。\n况故人新拥，汉坛旌节。\n马革裹尸当自誓，蛾眉伐性休重说。\n但从今，记取楚楼风，裴台月。"},
{"title": "水调歌头·过岳阳楼作", "author": "张孝祥", "dynasty": "宋代", "content": "湖海倦游客，江汉有归舟。\n西风千里，送我今夜岳阳楼。\n日落君山云气，春到沅湘草木，远思渺难收。\n徒倚栏干久，缺月挂帘钩。\n雄三楚，吞七泽，隘九州。\n人间好处，何处更似此楼头？欲吊沉累无所，但有渔儿樵子，哀此写离忧。\n回首叫虞舜，杜若满芳洲。"},
{"title": "水调歌头·多景楼", "author": "陆游", "dynasty": "宋代", "content": "江左占形胜，最数古徐州。\n连山如画，佳处缥缈著危楼。\n鼓角临风悲壮，烽火连空明灭，往事忆孙刘。\n千里曜戈甲，万灶宿貔貅。\n露沾草，风落木，岁方秋。\n使君宏放，谈笑洗尽古今愁。\n不见襄阳登览，磨灭游人无数，遗恨黯难收。\n叔子独千载，名与汉江流。"},
{"title": "满江红·齐山绣春台", "author": "吴潜", "dynasty": "宋代", "content": "十二年前，曾上到、绣春台顶。\n双脚健、不烦筇杖，透岩穿岭。\n老去渐消狂气习，重来依旧佳风景。\n想牧之、千载尚神游，空山冷。\n山之下，江流永。\n江之外，淮山暝。\n望中原何处，虎狼犹梗。\n勾蠡规模非浅近，石苻事业真俄顷。\n问古今、宇宙竟如何，无人省。"},
{"title": "龙兴寺吊少陵先生寓居", "author": "陆游", "dynasty": "宋代", "content": "中原草草失承平，戍火胡尘到两京。\n扈跸老臣身万里，天寒来此听江声！"},
{"title": "姑苏怀古", "author": "姜夔", "dynasty": "宋代", "content": "夜暗归云绕柁牙，江涵星影鹭眠沙。\n行人怅望苏台柳，曾与吴王扫落花。"},
{"title": "八声甘州·寿阳楼八公山作", "author": "叶梦得", "dynasty": "宋代", "content": "故都迷岸草，望长淮、依然绕孤城。\n想乌衣年少，芝兰秀发，戈戟云横。\n坐看骄兵南渡，沸浪骇奔鲸。\n转盼东流水，一顾功成。\n千载八公山下，尚断崖草木，遥拥峥嵘。\n漫云涛吞吐，无处问豪英。\n信劳生、空成今古，笑我来、何事怆遗情。\n东山老，可堪岁晚，独听桓筝。"},
{"title": "浯溪中兴颂诗和张文潜二首", "author": "李清照", "dynasty": "宋代", "content": "五十年功如电扫，华清花柳咸阳草。\n五坊供奉斗鸡儿，酒肉堆中不知老。\n胡兵忽自天上来，逆胡亦是奸雄才。\n勤政楼前走胡马，珠翠踏尽香尘埃。\n何为出战辄披靡，传置荔枝多马死。\n尧功舜德本如天，安用区区纪文字。\n著碑铭德真陋哉，乃令神鬼磨山崖。\n子仪光弼不自猜，天心悔祸人心开。\n夏商有鉴当深戒，简策汗青今具在。\n君不见当时张说最多机，虽生已被姚崇卖。\n君不见惊人废兴传天宝，中兴碑上今生草。\n不知负国有奸雄，但说成功尊国老。\n谁令妃子天上来，虢秦韩国皆天才。\n花桑羯鼓玉方响，春风不敢生尘埃。\n姓名谁复知安史，健儿猛将安眠死。\n去天尺五抱瓮峰，峰头凿出开元字。\n时移势去真可哀，奸人心丑深如崖。\n西蜀万里尚能反，南内一闭何时开。\n可怜孝德如天大，反使将军称好在。\n呜呼，奴辈乃不能道辅国用事张后专，乃能念春荠长安作斤卖。"},
{"title": "江间作四首·其三", "author": "潘大临", "dynasty": "宋代", "content": "西山通虎穴，赤壁隐龙宫。\n形胜三分国，波流万世功。\n沙明拳宿鹭，天阔退飞鸿。\n最羡渔竿客，归船雨打篷。"},
{"title": "读中兴碑 / 读中兴颂碑", "author": "张耒", "dynasty": "宋代", "content": "玉环妖血无人扫，渔阳马厌长安草。\n潼关战骨高于山，万里君王蜀中老。\n金戈铁马从西来，郭公凛凛英雄才。\n举旗为风偃为雨，洒扫九庙无尘埃。\n元功高名谁与纪，风雅不继骚人死。\n水部胸中星斗文，太师笔下龙蛇字。\n天遣二子传将来，高山十丈磨苍崖。\n谁持此碑入我室？使我一见昏眸开。\n百年兴废增感慨，当时数子今安在？君不见，荒凉浯水弃不收，时有游人打碑卖。"},
{"title": "水调歌头·定王台", "author": "袁去华", "dynasty": "宋代", "content": "雄跨洞庭野，楚望古湘州。\n何王台殿，危基百尺自西刘。\n尚想霓旌千骑，依约入云歌吹，屈指几经秋。\n叹息繁华地，兴废两悠悠。\n登临处，乔木老，大江流。\n书生报国无地，空白九分头。\n一夜寒生关塞，万里云埋陵阙，耿耿恨难休。\n徙倚霜风里，落日伴人愁。"},
{"title": "登岳阳楼二首", "author": "陈与义", "dynasty": "宋代", "content": "洞庭之东江水西，帘旌不动夕阳迟。\n登临吴蜀横分地，徙倚湖山欲暮时。\n万里来游还望远，三年多难更凭危。\n白头吊古风霜里，老木沧波无限悲。\n天入平湖晴不风，夕帆和雁正浮空。\n楼头客子杪秋后，日落君山元气中。\n北望可堪回白首，南游聊得看丹枫。\n翰林物色分留少，诗到巴陵还未工。"},
{"title": "四块玉·别情", "author": "关汉卿", "dynasty": "元代", "content": "自送别，心难舍，一点相思几时绝？凭阑袖拂杨花雪。\n溪又斜，山又遮，人去也！"},
{"title": "别诗二首·其一", "author": "范云", "dynasty": "南北朝", "content": "洛阳城东西，长作经时别。\n昔去雪如花，今来花似雪。"},
{"title": "题李愬画像", "author": "惠洪", "dynasty": "宋代", "content": "淮阴北面师广武，其气岂只吞项羽。\n君得李佑不肯诛。\n便知元济在掌股。\n羊公德行化悍夫，卧鼓不战良骄吴。\n公方沉鸷诸将底，又笑元济无头颅。\n雪中行师等儿戏，夜取蔡州藏袖底。\n远人信宿犹未知，大类西平击朱泚。\n锦袍玉带仍父风，拄颐长剑大梁公。\n君看鞬橐见丞相，此意与天相始终。"},
{"title": "蝶恋花·禹庙兰亭今古路", "author": "陆游", "dynasty": "宋代", "content": "禹庙兰亭今古路。\n一夜清霜，染尽湖边树。\n鹦鹉杯深君莫诉。\n他时相遇知何处。\n冉冉年华留不住。\n镜里朱颜，毕竟消磨去。\n一句丁宁君记取。\n神仙须是闲人做。"},
{"title": "钓台 / 夜发严滩", "author": "李清照", "dynasty": "宋代", "content": "巨舰只缘因利往，扁舟亦是为名来。\n往来有愧先生德，特地通宵过钓台。"},
{"title": "别离", "author": "陆龟蒙", "dynasty": "唐代", "content": "丈夫非无泪，不洒离别间。\n杖剑对尊酒，耻为游子颜。\n蝮蛇一螫手，壮士即解腕。\n所志在功名，离别何足叹。"},
{"title": "少年游·参差烟树灞陵桥", "author": "柳永", "dynasty": "宋代", "content": "参差烟树灞陵桥，风物尽前朝。\n衰杨古柳，几经攀折，憔悴楚宫腰。\n夕阳闲淡秋光老，离思满蘅皋。\n一曲阳关，断肠声尽，独自凭兰桡。"},
{"title": "送友人", "author": "薛涛", "dynasty": "唐代", "content": "水国蒹葭夜有霜，月寒山色共苍苍。\n谁言千里自今夕，离梦杳如关塞长。"},
{"title": "送杜十四之江南 / 送杜晃进士之东吴", "author": "孟浩然", "dynasty": "唐代", "content": "荆吴相接水为乡，君去春江正淼茫。\n日暮征帆何处泊，天涯一望断人肠。"},
{"title": "赠白马王彪·并序", "author": "曹植", "dynasty": "两汉", "content": "黄初四年五月，白马王、任城王与余俱朝京师、会节气。\n到洛阳，任城王薨。\n至七月，与白马王还国。\n后有司以二王归藩，道路宜异宿止，意毒恨之。\n盖以大别在数日，是用自剖，与王辞焉，愤而成篇。\n　　谒帝承明庐，逝将归旧疆。\n清晨发皇邑，日夕过首阳。\n伊洛广且深，欲济川无梁。\n泛舟越洪涛，怨彼东路长。\n顾瞻恋城阙，引领情内伤。\n　　太谷何寥廓，山树郁苍苍。\n霖雨泥我涂，流潦浩纵横。\n中逵绝无轨，改辙登高岗。\n修坂造云日，我马玄以黄。\n　　玄黄犹能进，我思郁以纡。\n郁纡将何念，亲爱在离居。\n本图相与偕，中更不克俱。\n鸱枭鸣衡轭，豺狼当路衢。\n苍蝇间白黑，谗巧令亲疏。\n欲还绝无蹊，揽辔止踟蹰。\n　　踟蹰亦何留？相思无终极。\n秋风发微凉，寒蝉鸣我侧。\n原野何萧条，白日忽西匿。\n归鸟赴乔林，翩翩厉羽翼。\n孤兽走索群，衔草不遑食。\n感物伤我怀，抚心长太息。\n　　太息将何为，天命与我违。\n奈何念同生，一往形不归。\n孤魂翔故域，灵柩寄京师。\n存者忽复过，亡殁身自衰。\n人生处一世，去若朝露晞。\n年在桑榆间，影响不能追。\n自顾非金石，咄唶令心悲。\n　　心悲动我神，弃置莫复陈。\n丈夫志四海，万里犹比邻。\n恩爱苟不亏，在远分日亲。\n何必同衾帱，然后展慇懃。\n忧思成疾疢，无乃儿女仁。\n仓卒骨肉情，能不怀苦辛？　　苦辛何虑思，天命信可疑。\n虚无求列仙，松子久吾欺。\n变故在斯须，百年谁能持？离别永无会，执手将何时？王其爱玉体，俱享黄髪期。\n收泪即长路，援笔从此辞。"},
{"title": "母别子", "author": "白居易", "dynasty": "唐代", "content": "母别子，子别母，白日无光哭声苦。\n关西骠骑大将军，去年破虏新策勋。\n敕赐金钱二百万，洛阳迎得如花人。\n新人迎来旧人弃，掌上莲花眼中刺。\n迎新弃旧未足悲，悲在君家留两儿。\n一始扶行一初坐，坐啼行哭牵人衣。\n以汝夫妇新燕婉，使我母子生别离。\n不如林中乌与鹊，母不失雏雄伴雌。\n应似园中桃李树，花落随风子在枝。\n新人新人听我语，洛阳无限红楼女。\n但愿将军重立功，更有新人胜于汝。"},
{"title": "春夜别友人二首·其一", "author": "陈子昂", "dynasty": "唐代", "content": "银烛吐青烟，金樽对绮筵。\n离堂思琴瑟，别路绕山川。\n明月隐高树，长河没晓天。\n悠悠洛阳道，此会在何年。"},
{"title": "贺新郎·寄辛幼安和见怀韵", "author": "陈亮", "dynasty": "宋代", "content": "老去凭谁说。\n看几番、神奇臭腐，夏裘冬葛。\n父老长安今余几，后死无仇可雪。\n犹未燥、当时生发。\n二十五弦多少恨，算世间、那有平分月。\n胡妇弄，汉宫瑟。\n树犹如此堪重别。\n只使君、从来与我，话头多合。\n行矣置之无足问，谁换妍皮痴骨。\n但莫使、伯牙弦绝。\n九转丹砂牢拾取，管精金、只是寻常铁。\n龙共虎，应声裂。"},
{"title": "鹧鸪天·祖国沉沦感不禁", "author": "秋瑾", "dynasty": "近现代", "content": "祖国沉沦感不禁，闲来海外觅知音。\n金瓯已缺总须补，为国牺牲敢惜身！嗟险阻，叹飘零。\n关山万里作雄行。\n休言女子非英物，夜夜龙泉壁上鸣。"},
{"title": "蝶恋花·满地霜华浓似雪", "author": "王国维", "dynasty": "近现代", "content": "满地霜华浓似雪。\n人语西风，瘦马嘶残月。\n一曲阳关浑未彻。\n车声渐共歌声咽。\n换尽天涯芳草色。\n陌上深深，依旧年时辙。\n自是浮生无可说。\n人间第一耽离别。"},
{"title": "送紫岩张先生北伐", "author": "岳飞", "dynasty": "宋代", "content": "号令风霆迅，天声动北陬。\n长驱渡河洛，直捣向燕幽。\n马蹀阏氏血，旗袅可汗头。\n归来报明主，恢复旧神州。"},
{"title": "念奴娇·宪宗平淮西", "author": "李纲", "dynasty": "宋代", "content": "晚唐姑息，有多少方镇，飞扬跋扈。\n淮蔡雄藩联四郡，千里公然旅拒。\n同恶相资，潜伤宰辅，谁敢分明语。\n媕婀群议，共云旄节应付。\n于穆天子英明，不疑不贰处，登庸裴度。\n往督全师威令使，擒贼功名归诉。\n半夜衔枚，满城深雪，忽已亡悬瓠。\n明堂坐治，中兴高映千古。"},
{"title": "送魏大从军", "author": "陈子昂", "dynasty": "唐代", "content": "匈奴犹未灭，魏绛复从戎。\n怅别三河道，言追六郡雄。\n雁山横代北，狐塞接云中。\n勿使燕然上，惟留汉将功。"},
{"title": "送人赴安西", "author": "岑参", "dynasty": "唐代", "content": "上马带吴钩，翩翩度陇头。\n小来思报国，不是爱封侯。\n万里乡为梦，三边月作愁。\n早须清黠虏，无事莫经秋。"},
{"title": "水调歌头·题剑阁", "author": "崔与之", "dynasty": "宋代", "content": "万里云间戍，立马剑门关。\n乱山极目无际，直北是长安。\n人苦百年涂炭，鬼哭三边锋镝，天道久应还。\n手写留屯奏，炯炯寸心丹。\n对青灯，搔白首，漏声残。\n老来勋业未就，妨却一身闲。\n梅岭绿阴青子，蒲涧清泉白石，怪我旧盟寒。\n烽火平安夜，归梦绕家山。"},
{"title": "三月十七日夜醉中作", "author": "陆游", "dynasty": "宋代", "content": "前年脍鲸东海上，白浪如山寄豪壮；去年射虎南山秋，夜归急雪满貂裘。\n今年摧颓最堪笑，华发苍颜羞自照。\n谁知得酒尚能狂，脱帽向人时大叫。\n逆胡未灭心未平，孤剑床头铿有声。\n破驿梦回灯欲死，打窗风雨正三更。"},
{"title": "赠梁任父母同年 / 题梁任父同年", "author": "黄遵宪", "dynasty": "清代", "content": "寸寸山河寸寸金，侉离分裂力谁任。\n杜鹃再拜忧天泪，精卫无穷填海心。"},
{"title": "韬钤深处", "author": "戚继光", "dynasty": "明代", "content": "小筑暂高枕，忧时旧有盟。\n呼樽来揖客，挥麈坐谈兵。\n云护牙签满，星含宝剑横。\n封侯非我意，但愿海波平。"},
{"title": "岁暮", "author": "杜甫", "dynasty": "唐代", "content": "岁暮远为客，边隅还用兵。\n烟尘犯雪岭，鼓角动江城。\n天地日流血，朝廷谁请缨？济时敢爱死？寂寞壮心惊！"},
{"title": "指南录后序", "author": "文天祥", "dynasty": "宋代", "content": "德祐二年二月十九日，予除右丞相兼枢密使，都督诸路军马。\n时北兵已迫修门外，战、守、迁皆不及施。\n缙绅、大夫、士萃于左丞相府，莫知计所出。\n会使辙交驰，北邀当国者相见，众谓予一行为可以纾祸。\n国事至此，予不得爱身；意北亦尚可以口舌动也。\n初，奉使往来，无留北者，予更欲一觇北，归而求救国之策。\n于是辞相印不拜，翌日，以资政殿学士行。\n　　初至北营，抗辞慷慨，上下颇惊动，北亦未敢遽轻吾国。\n不幸吕师孟构恶于前，贾余庆献谄于后，予羁縻不得还，国事遂不可收拾。\n予自度不得脱，则直前诟虏帅失信，数吕师孟叔侄为逆，但欲求死，不复顾利害。\n北虽貌敬，实则愤怒，二贵酋名曰“馆伴”，夜则以兵围所寓舍，而予不得归矣。\n未几，贾余庆等以祈请使诣北。\n北驱予并往，而不在使者之目。\n予分当引决，然而隐忍以行。\n昔人云：“将以有为也”。\n　　至京口，得间奔真州，即具以北虚实告东西二阃，约以连兵大举。\n中兴机会，庶几在此。\n留二日，维扬帅下逐客之令。\n不得已，变姓名，诡踪迹，草行露宿，日与北骑相出没于长淮间。\n穷饿无聊，追购又急，天高地迥，号呼靡及。\n已而得舟，避渚洲，出北海，然后渡扬子江，入苏州洋，展转四明、天台，以至于永嘉。\n　　呜呼！予之及于死者，不知其几矣！诋大酋当死；骂逆贼当死；与贵酋处二十日，争曲直，屡当死；去京口，挟匕首以备不测，几自刭死；经北舰十余里，为巡船所物色，几从鱼腹死；真州逐之城门外，几彷徨死；如扬州，过瓜洲扬子桥，竟使遇哨，无不死；扬州城下，进退不由，殆例送死；坐桂公塘土围中，骑数千过其门，几落贼手死；贾家庄几为巡徼所陵迫死；夜趋高邮，迷失道，几陷死；质明，避哨竹林中，逻者数十骑，几无所逃死；至高邮，制府檄下，几以捕系死；行城子河，出入乱尸中，舟与哨相后先，几邂逅死；至海陵，如高沙，常恐无辜死；道海安、如皋，凡三百里，北与寇往来其间，无日而非可死；至通州，几以不纳死；以小舟涉鲸波出，无可奈何，而死固付之度外矣。\n呜呼！死生，昼夜事也。\n死而死矣，而境界危恶，层见错出，非人世所堪。\n痛定思痛，痛何如哉！　　予在患难中，间以诗记所遭，今存其本不忍废。\n道中手自抄录。\n使北营，留北关外，为一卷；发北关外，历吴门、毗陵，渡瓜洲，复还京口，为一卷；脱京口，趋真州、扬州、高邮、泰州、通州，为一卷；自海道至永嘉、来三山，为一卷。\n将藏之于家，使来者读之，悲予志焉。\n　　呜呼！予之生也幸，而幸生也何为？所求乎为臣，主辱，臣死有余僇；所求乎为子，以父母之遗体行殆，而死有余责。\n将请罪于君，君不许；请罪于母，母不许；请罪于先人之墓，生无以救国难，死犹为厉鬼以击贼，义也；赖天之灵，宗庙之福，修我戈矛，从王于师，以为前驱，雪九庙之耻，复高祖之业，所谓誓不与贼俱生，所谓鞠躬尽力，死而后已，亦义也。\n嗟夫！若予者，将无往而不得死所矣。\n向也使予委骨于草莽，予虽浩然无所愧怍，然微以自文于君亲，君亲其谓予何！诚不自意返吾衣冠，重见日月，使旦夕得正丘首，复何憾哉！复何憾哉！　　是年夏五，改元景炎，庐陵文天祥自序其诗，名曰《指南录》。"},
{"title": "凉州词", "author": "薛逢", "dynasty": "唐代", "content": "昨夜蕃兵报国仇，沙州都护破凉州。\n黄河九曲今归汉，塞外纵横战血流。"},
{"title": "沁园春·题潮阳张许二公庙", "author": "文天祥", "dynasty": "宋代", "content": "为子死孝，为臣死忠，死又何妨。\n自光岳气分，士无全节；君臣义缺，谁负刚肠。\n骂贼张巡，爱君许远，留取声名万古香。\n后来者，无二公之操，百炼之钢。\n人生翕歘云亡。\n好烈烈轰轰做一场。\n使当时卖国，甘心降虏，受人唾骂，安得流芳。\n古庙幽沉，仪容俨雅，枯木寒鸦几夕阳。\n邮亭下，有奸雄过此，仔细思量。"},
{"title": "清平乐·会昌", "author": "毛泽东", "dynasty": "近现代", "content": "东方欲晓，莫道君行早。\n踏遍青山人未老，风景这边独好。\n会昌城外高峰，颠连直接东溟。\n战士指看南粤，更加郁郁葱葱。"},
{"title": "酹江月·驿中言别", "author": "邓剡", "dynasty": "宋代", "content": "水天空阔，恨东风不惜世间英物。\n蜀鸟吴花残照里，忍见荒城颓壁。\n铜雀春情，金人秋泪，此恨凭谁雪？堂堂剑气，斗牛空认奇杰。\n那信江海余生，南行万里，属扁舟齐发。\n正为鸥盟留醉眼，细看涛生云灭。\n睨柱吞嬴，回旗走懿，千古冲冠发。\n伴人无寐，秦淮应是孤月。"},
{"title": "闻乐天授江州司马", "author": "元稹", "dynasty": "唐代", "content": "残灯无焰影幢幢，此夕闻君谪九江。\n垂死病中惊坐起，暗风吹雨入寒窗。"},
{"title": "采桑子·群芳过后西湖好", "author": "欧阳修", "dynasty": "宋代", "content": "群芳过后西湖好，狼籍残红，飞絮濛濛。\n垂柳阑干尽日风。\n笙歌散尽游人去，始觉春空。\n垂下帘栊，双燕归来细雨中。"},
{"title": "梦江南·千万恨", "author": "温庭筠", "dynasty": "唐代", "content": "千万恨，恨极在天涯。\n山月不知心里事，水风空落眼前花，摇曳碧云斜。"},
{"title": "满江红·和郭沫若同志", "author": "毛泽东", "dynasty": "近现代", "content": "小小寰球，有几个苍蝇碰壁。\n嗡嗡叫，几声凄厉，几声抽泣。\n蚂蚁缘槐夸大国，蚍蜉撼树谈何易。\n正西风落叶下长安，飞鸣镝。\n多少事，从来急；天地转，光阴迫。\n一万年太久，只争朝夕。\n四海翻腾云水怒，五洲震荡风雷激。\n要扫除一切害人虫，全无敌。"},
{"title": "汉宫春·初自南郑来成都作", "author": "陆游", "dynasty": "宋代", "content": "羽箭雕弓，忆呼鹰古垒，截虎平川。\n吹笳暮归野帐，雪压青毡。\n淋漓醉墨，看龙蛇飞落蛮笺。\n人误许、诗情将略，一时才气超然。\n何事又作南来，看重阳药市，元夕灯山？花时万人乐处，欹帽垂鞭。\n闻歌感旧，尚时时流涕尊前。\n君记取、封侯事在。\n功名不信由天。"},
{"title": "秋浦歌十七首", "author": "李白", "dynasty": "唐代", "content": "秋浦长似秋，萧条使人愁。\n客愁不可度，行上东大楼。\n正西望长安，下见江水流。\n寄言向江水，汝意忆侬不。\n遥传一掬泪，为我达扬州。\n秋浦猿夜愁，黄山堪白头。\n清溪非陇水，翻作断肠流。\n欲去不得去，薄游成久游。\n何年是归日，雨泪下孤舟。\n秋浦锦驼鸟，人间天上稀。\n山鸡羞渌水，不敢照毛衣。\n两鬓入秋浦，一朝飒已衰。\n猿声催白发，长短尽成丝。\n秋浦多白猿，超腾若飞雪。\n牵引条上儿，饮弄水中月。\n愁作秋浦客，强看秋浦花。\n山川如剡县，风日似长沙。\n醉上山公马，寒歌宁戚牛。\n空吟白石烂，泪满黑貂裘。\n秋浦千重岭，水车岭最奇。\n天倾欲堕石，水拂寄生枝。\n江祖一片石，青天扫画屏。\n题诗留万古，绿字锦苔生。\n千千石楠树，万万女贞林。\n山山白鹭满，涧涧白猿吟。\n君莫向秋浦，猿声碎客心。\n逻人横鸟道，江祖出鱼梁。\n水急客舟疾，山花拂面香。\n水如一匹练，此地即平天。\n耐可乘明月，看花上酒船。\n渌水净素月，月明白鹭飞。\n郎听采菱女，一道夜歌归。\n炉火照天地，红星乱紫烟。\n赧郎明月夜，歌曲动寒川。\n白发三千丈，缘愁似个长。\n不知明镜里，何处得秋霜。\n秋浦田舍翁，采鱼水中宿。\n妻子张白鹇，结罝映深竹。\n桃波一步地，了了语声闻。\n黯与山僧别，低头礼白云。"},
{"title": "自题金山画像", "author": "苏轼", "dynasty": "宋代", "content": "心似已灰之木，身如不系之舟。\n问汝平生功业，黄州惠州儋州。"},
{"title": "水调歌头·黄州快哉亭赠张偓佺", "author": "苏轼", "dynasty": "宋代", "content": "落日绣帘卷，亭下水连空。\n知君为我新作，窗户湿青红。\n长记平山堂上，欹枕江南烟雨，杳杳没孤鸿。\n认得醉翁语，山色有无中。\n一千顷，都镜净，倒碧峰。\n忽然浪起，掀舞一叶白头翁。\n堪笑兰台公子，未解庄生天籁，刚道有雌雄。\n一点浩然气，千里快哉风。"},
{"title": "生查子·春山烟欲收", "author": "牛希济", "dynasty": "五代", "content": "春山烟欲收，天澹星稀小。\n残月脸边明，别泪临清晓。\n语已多，情未了，回首犹重道：记得绿罗裙，处处怜芳草。"},
{"title": "与史郎中钦听黄鹤楼上吹笛 / 题北榭碑", "author": "李白", "dynasty": "唐代", "content": "一为迁客去长沙，西望长安不见家。\n黄鹤楼中吹玉笛，江城五月落梅花。"},
{"title": "临江仙·樱桃落尽春归去", "author": "李煜", "dynasty": "五代", "content": "樱桃落尽春归去，蝶翻金粉双飞。\n子规啼月小楼西，玉钩罗幕，惆怅暮烟垂。\n别巷寂寥人散后，望残烟草低迷。\n炉香闲袅凤凰儿，空持罗带，回首恨依依。"},
{"title": "水调歌头·重上井冈山", "author": "毛泽东", "dynasty": "近现代", "content": "久有凌云志，重上井冈山。\n千里来寻故地，旧貌变新颜。\n到处莺歌燕舞，更有潺潺流水，高路入云端。\n过了黄洋界，险处不须看。\n风雷动，旌旗奋，是人寰。\n三十八年过去，弹指一挥间。\n可上九天揽月，可下五洋捉鳖，谈笑凯歌还。\n世上无难事，只要肯登攀。"},
{"title": "访戴天山道士不遇", "author": "李白", "dynasty": "唐代", "content": "犬吠水声中，桃花带露浓。\n树深时见鹿，溪午不闻钟。\n野竹分青霭，飞泉挂碧峰。\n无人知所去，愁倚两三松。"},
{"title": "蝶恋花·春暮", "author": "李煜", "dynasty": "五代", "content": "遥夜亭皋闲信步。\n才过清明，渐觉伤春暮。\n数点雨声风约住。\n朦胧淡月云来去。\n桃杏依稀香暗渡。\n谁在秋千，笑里轻轻语。\n一寸相思千万绪。\n人间没个安排处。"},
{"title": "绣岭宫词", "author": "李洞", "dynasty": "唐代", "content": "春日迟迟春草绿，野棠开尽飘香玉。\n绣岭宫前鹤发翁，犹唱开元太平曲。"},
{"title": "水调歌头·游泳", "author": "毛泽东", "dynasty": "近现代", "content": "才饮长沙水，又食武昌鱼。\n万里长江横渡，极目楚天舒。\n不管风吹浪打，胜似闲庭信步，今日得宽馀。\n子在川上曰：逝者如斯夫！风樯动，龟蛇静，起宏图。\n一桥飞架南北，天堑变通途。\n更立西江石壁，截断巫山云雨，高峡出平湖。\n神女应无恙，当惊世界殊。"},
{"title": "吴宫怀古", "author": "陆龟蒙", "dynasty": "唐代", "content": "香径长洲尽棘丛，奢云艳雨只悲风。\n吴王事事须亡国，未必西施胜六宫。"},
{"title": "徐孺子祠堂", "author": "黄庭坚", "dynasty": "宋代", "content": "乔木幽人三亩宅，生刍一束向谁论？藤萝得意干云日，箫鼓何心进酒尊。\n白屋可能无孺子，黄堂不是欠陈蕃。\n古人冷淡今人笑，湖水年年到旧痕。"},
{"title": "明妃曲二首", "author": "王安石", "dynasty": "宋代", "content": "明妃初出汉宫时，泪湿春风鬓脚垂。\n低徊顾影无颜色，尚得君王不自持。\n归来却怪丹青手，入眼平生几曾有；意态由来画不成，当时枉杀毛延寿。\n一去心知更不归，可怜着尽汉宫衣；寄声欲问塞南事，只有年年鸿雁飞。\n家人万里传消息，好在毡城莫相忆；君不见咫尺长门闭阿娇，人生失意无南北。\n明妃初嫁与胡儿，毡车百两皆胡姬。\n含情欲语独无处，传与琵琶心自知。\n黄金杆拨春风手，弹看飞鸿劝胡酒。\n汉宫侍女暗垂泪，沙上行人却回首。\n汉恩自浅胡恩深，人生乐在相知心。\n可怜青冢已芜没，尚有哀弦留至今。"},
{"title": "满江红·寄鄂州朱使君寿昌", "author": "苏轼", "dynasty": "宋代", "content": "江汉西来，高楼下、蒲萄深碧。\n犹自带、岷峨雪浪，锦江春色。\n君是南山遗爱守，我为剑外思归客。\n对此间、风物岂无情，殷勤说。\n江表传，君休读。\n狂处士，真堪惜。\n空洲对鹦鹉，苇花萧瑟。\n不独笑书生争底事，曹公黄祖俱飘忽。\n愿使君、还赋谪仙诗，追黄鹤。"},
{"title": "虢国夫人夜游图", "author": "苏轼", "dynasty": "宋代", "content": "佳人自鞚玉花骢，翩如惊燕蹋飞龙。\n金鞭争道宝钗落，何人先入明光宫。\n宫中羯鼓催花柳，玉奴弦索花奴手。\n坐中八姨真贵人，走马来看不动尘。\n明眸皓齿谁复见，只有丹青余泪痕。\n人间俯仰成今古，吴公台下雷塘路。\n当时亦笑张丽华，不知门外韩擒虎。"},
{"title": "焚书坑", "author": "章碣", "dynasty": "唐代", "content": "竹帛烟销帝业虚，关河空锁祖龙居。\n坑灰未冷山东乱，刘项原来不读书。"},
{"title": "西施", "author": "罗隐", "dynasty": "唐代", "content": "家国兴亡自有时，吴人何苦怨西施。\n西施若解倾吴国，越国亡来又是谁。"},
{"title": "过五丈原 / 经五丈原", "author": "温庭筠", "dynasty": "唐代", "content": "铁马云雕久绝尘，柳营高压汉营春。\n天清杀气屯关右，夜半妖星照渭滨。\n下国卧龙空寤主，中原逐鹿不由人。\n象床锦帐无言语，从此谯周是老臣。"},
{"title": "馆娃宫怀古五绝", "author": "皮日休", "dynasty": "唐代", "content": "绮閤飘香下太湖，乱兵侵晓上姑苏。\n越王大有堪羞处，只把西施赚得吴。\n郑妲无言下玉墀，夜来飞箭满罘罳。\n越王定指高台笑，却见当时金镂楣。\n半夜娃宫作战场，血腥犹杂宴时香。\n西施不及烧残蜡，犹为君王泣数行。\n素袜虽遮未掩羞，越兵犹怕伍员头。\n吴王恨魄今如在，只合西施濑上游。\n响屟廊中金玉步，采蘋山上绮罗身。\n不知水葬今何处，溪月弯弯欲效颦。"},
{"title": "西河", "author": "汪遵", "dynasty": "唐代", "content": "花貌年年溺水滨，俗传河伯娶生人。\n自从明宰投巫后，直至如今鬼不神。"},
{"title": "西施滩", "author": "崔道融", "dynasty": "唐代", "content": "宰嚭亡吴国，西施陷恶名。\n浣纱春水急，似有不平声。"},
{"title": "书摩崖碑后", "author": "黄庭坚", "dynasty": "宋代", "content": "春风吹船著浯溪，扶藜上读《中兴碑》。\n平生半世看墨本，摩挲石刻鬓成丝。\n明皇不作苞桑计，颠倒四海由禄儿。\n九庙不守乘舆西，万官已作鸟择栖。\n抚军监国太子事，何乃趣取大物为？事有至难天幸耳，上皇蹰蹐还京师。\n内间张后色可否？外间李父颐指挥。\n南内凄凉几苟活，高将军去事尤危。\n臣结春秋二三策，臣甫杜鹃再拜诗。\n安知忠臣痛至骨，世上但赏琼琚词。\n同来野僧六七辈，亦有文士相追随。\n断崖苍藓对立久，冻雨为洗前朝悲。"},
{"title": "蔡中郎坟", "author": "温庭筠", "dynasty": "唐代", "content": "古坟零落野花春，闻说中郎有后身。\n今日爱才非昔日，莫抛心力作词人。"},
{"title": "台城", "author": "韦庄", "dynasty": "唐代", "content": "江雨霏霏江草齐，六朝如梦鸟空啼。\n无情最是台城柳，依旧烟笼十里堤。"},
{"title": "劳劳亭", "author": "李白", "dynasty": "唐代", "content": "天下伤心处，劳劳送客亭。\n春风知别苦，不遣柳条青。"},
{"title": "陈后宫", "author": "李商隐", "dynasty": "唐代", "content": "茂苑城如画，阊门瓦欲流。\n还依水光殿，更起月华楼。\n侵夜鸾开镜，迎冬雉献裘。\n从臣皆半醉，天子正无愁。"},
{"title": "少年游·离多最是", "author": "晏几道", "dynasty": "宋代", "content": "离多最是，东西流水，终解两相逢。\n浅情终似，行云无定，犹到梦魂中。\n可怜人意，薄于云水，佳会更难重。\n细想从来，断肠多处，不与今番同。"},
{"title": "留别妻", "author": "苏武", "dynasty": "两汉", "content": "结发为夫妻，恩爱两不疑。\n欢娱在今夕，嬿婉及良时。\n征夫怀远路，起视夜何其？参辰皆已没，去去从此辞。\n行役在战场，相见未有期。\n握手一长叹，泪为生别滋。\n努力爱春华，莫忘欢乐时。\n生当复来归，死当长相思。"},
{"title": "过陈琳墓", "author": "温庭筠", "dynasty": "唐代", "content": "曾于青史见遗文，今日飘蓬过此坟。\n词客有灵应识我，霸才无主独怜君。\n石麟埋没藏春草，铜雀荒凉对暮云。\n莫怪临风倍惆怅，欲将书剑学从军。"},
{"title": "卜算子·答施", "author": "乐婉", "dynasty": "宋代", "content": "相思似海深，旧事如天远。\n泪滴千千万万行，更使人、愁肠断。\n要见无因见，拚了终难拚。\n若是前生未有缘，待重结、来生愿。"},
{"title": "富平少侯", "author": "李商隐", "dynasty": "唐代", "content": "七国三边未到忧，十三身袭富平侯。\n不收金弹抛林外，却惜银床在井头。\n彩树转灯珠错落，绣檀回枕玉雕锼。\n当关不报侵晨客，新得佳人字莫愁。"},
{"title": "寓意 / 无题·油壁香车不再逢", "author": "晏殊", "dynasty": "宋代", "content": "油壁香车不再逢，峡云无迹任西东。\n梨花院落溶溶月，柳絮池塘淡淡风。\n几日寂寥伤酒后，一番萧索禁烟中。\n鱼书欲寄何由达，水远山长处处同。"},
{"title": "赠李白", "author": "杜甫", "dynasty": "唐代", "content": "秋来相顾尚飘蓬，未就丹砂愧葛洪。\n痛饮狂歌空度日，飞扬跋扈为谁雄。"},
{"title": "蝶恋花·阅尽天涯离别苦", "author": "王国维", "dynasty": "近现代", "content": "阅尽天涯离别苦，不道归来，零落花如许。\n花底相看无一语，绿窗春与天俱莫。\n待把相思灯下诉，一缕新欢，旧恨千千缕。\n最是人间留不住，朱颜辞镜花辞树。"},
{"title": "题汉祖庙", "author": "李商隐", "dynasty": "唐代", "content": "乘运应须宅八荒，男儿安在恋池隍。\n君王自起新丰后，项羽何曾在故乡。"},
{"title": "别赋", "author": "江淹", "dynasty": "南北朝", "content": "黯然销魂者，唯别而已矣！况秦吴兮绝国，复燕赵兮千里。\n或春苔兮始生，乍秋风兮暂起。\n是以行子肠断，百感凄恻。\n风萧萧而异响，云漫漫而奇色。\n舟凝滞于水滨，车逶迟于山侧。\n棹容与而讵前，马寒鸣而不息。\n掩金觞而谁御，横玉柱而沾轼。\n居人愁卧，怳若有亡。\n日下壁而沉彩，月上轩而飞光。\n见红兰之受露，望青楸之离霜。\n巡层楹而空掩，抚锦幕而虚凉。\n知离梦之踯躅，意别魂之飞扬。\n故别虽一绪，事乃万族。\n　　至若龙马银鞍，朱轩绣轴，帐饮东都，送客金谷。\n琴羽张兮箫鼓陈，燕、赵歌兮伤美人，珠与玉兮艳暮秋，罗与绮兮娇上春。\n惊驷马之仰秣，耸渊鱼之赤鳞。\n造分手而衔涕，感寂寞而伤神。\n　　乃有剑客惭恩，少年报士，韩国赵厕，吴宫燕市。\n割慈忍爱，离邦去里，沥泣共诀，抆血相视。\n驱征马而不顾，见行尘之时起。\n方衔感于一剑，非买价于泉里。\n金石震而色变，骨肉悲而心死。\n　　或乃边郡未和，负羽从军。\n辽水无极，雁山参云。\n闺中风暖，陌上草薰。\n日出天而曜景，露下地而腾文。\n镜朱尘之照烂，袭青气之烟煴，攀桃李兮不忍别，送爱子兮沾罗裙。\n　　至如一赴绝国，讵相见期？视乔木兮故里，决北梁兮永辞，左右兮魄动，亲朋兮泪滋。\n可班荆兮憎恨，惟樽酒兮叙悲。\n值秋雁兮飞日，当白露兮下时，怨复怨兮远山曲，去复去兮长河湄。\n　　又若君居淄右，妾家河阳，同琼珮之晨照，共金炉之夕香。\n君结绶兮千里，惜瑶草之徒芳。\n惭幽闺之琴瑟，晦高台之流黄。\n春宫閟此青苔色，秋帐含此明月光，夏簟清兮昼不暮，冬釭凝兮夜何长！织锦曲兮泣已尽，回文诗兮影独伤。\n　　傥有华阴上士，服食还仙。\n术既妙而犹学，道已寂而未传。\n守丹灶而不顾，炼金鼎而方坚。\n驾鹤上汉，骖鸾腾天。\n暂游万里，少别千年。\n惟世间兮重别，谢主人兮依然。\n　　下有芍药之诗，佳人之歌，桑中卫女，上宫陈娥。\n春草碧色，春水渌波，送君南浦，伤如之何！至乃秋露如珠，秋月如圭，明月白露，光阴往来，与子之别，思心徘徊。\n　　是以别方不定，别理千名，有别必怨，有怨必盈。\n使人意夺神骇，心折骨惊，虽渊、云之墨妙，严、乐之笔精，金闺之诸彦，兰台之群英，赋有凌云之称，辨有雕龙之声，谁能摹暂离之状，写永诀之情者乎？"},
{"title": "虞美人·曲阑深处重相见", "author": "纳兰性德", "dynasty": "清代", "content": "曲阑深处重相见，匀泪偎人颤。\n凄凉别后两应同，最是不胜清怨月明中。\n半生已分孤眠过，山枕檀痕涴。\n忆来何事最销魂，第一折枝花样画罗裙。"},
{"title": "念奴娇·登多景楼", "author": "陈亮", "dynasty": "宋代", "content": "危楼还望，叹此意、今古几人曾会？鬼设神施，浑认作、天限南疆北界。\n一水横陈，连岗三面，做出争雄势。\n六朝何事，只成门户私计？因笑王谢诸人，登高怀远，也学英雄涕。\n凭却长江，管不到，河洛腥膻无际。\n正好长驱，不须反顾，寻取中流誓。\n小儿破贼，势成宁问强对！"},
{"title": "鹧鸪天·雪照山城玉指寒", "author": "刘著", "dynasty": "宋代", "content": "雪照山城玉指寒，一声羌管怨楼间。\n江南几度梅花发，人在天涯鬓已斑。\n星点点，月团团。\n倒流河汉入杯盘。\n翰林风月三千首，寄与吴姬忍泪看。"},
{"title": "蝶恋花·晚止昌乐馆寄姊妹", "author": "李清照", "dynasty": "宋代", "content": "泪湿罗衣脂粉满，四叠阳关，唱到千千遍。\n人道山长山又断，萧萧微雨闻孤馆。\n惜别伤离方寸乱，忘了临行，酒盏深和浅。\n好把音书凭过雁，东莱不似蓬莱远。"},
{"title": "哀郢", "author": "屈原", "dynasty": "先秦", "content": "皇天之不纯命兮，何百姓之震愆。\n民离散而相失兮，方仲春而东迁。\n去故乡而就远兮，遵江夏以流亡。\n出国门而轸怀兮，甲之朝吾以行。\n发郢都而去闾兮，怊荒忽之焉极。\n楫齐杨以容与兮，哀见君而不再得。\n望长楸而太息兮，涕淫淫其若霰。\n过夏首而西浮兮，顾龙门而不见。\n心婵媛而伤怀兮，眇不知其所蹠。\n顺风波以从流兮，焉洋洋而为客。\n凌阳侯之泛滥兮，忽翱翔之焉薄。\n心絓结而不解兮，思蹇产而不释。\n将运舟而下浮兮，上洞庭而下江。\n去终古之所居兮，今逍遥而来东。\n羌灵魂之欲归兮，何须臾而忘反。\n背夏浦而西思兮，哀故都之日远。\n登大坟以远望兮，聊以舒吾忧心。\n哀州土之平乐兮，悲江介之遗风。\n当陵阳之焉至兮，淼南渡之焉如。\n曾不知夏之为丘兮，孰两东门之可芜。\n心不怡之长久兮，忧与愁其相接。\n惟郢路之辽远兮，江与夏之不可涉。\n忽若去不信兮，至今九年而不复。\n惨郁郁而不通兮，蹇侘傺而含戚。\n外承欢之汋约兮，谌荏弱而难持。\n忠湛湛而愿进兮，妒被离而障之。\n尧舜之抗行兮，瞭杳杳而薄天。\n众谗人之嫉妒兮，被以不慈之伪名。\n憎愠惀之修美兮，好夫人之慷慨。\n众踥蹀而日进兮，美超远而逾迈。\n乱曰：曼余目以流观兮，冀一反之何时。\n鸟飞反故乡兮，狐死必首丘。\n信非吾罪而弃逐兮，何日夜而忘之。"},
{"title": "酹江月·和友驿中言别", "author": "文天祥", "dynasty": "宋代", "content": "乾坤能大，算蛟龙元不是池中物。\n风雨牢愁无著处，那更寒蛩四壁。\n横槊题诗，登楼作赋，万事空中雪。\n江流如此，方来还有英杰。\n堪笑一叶漂零，重来淮水，正凉风新发。\n镜里朱颜都变尽，只有丹心难灭。\n去去龙沙，江山回首，一线青如发。\n故人应念，杜鹃枝上残月。"},
{"title": "少年行四首·其三", "author": "令狐楚", "dynasty": "唐代", "content": "弓背霞明剑照霜，秋风走马出咸阳。\n未收天子河湟地，不拟回头望故乡。"},
{"title": "黄海舟中日人索句并见日俄战争地图", "author": "秋瑾", "dynasty": "近现代", "content": "万里乘风去复来，只身东海挟春雷。\n忍看图画移颜色，肯使江山付劫灰。\n浊酒不销忧国泪，救时应仗出群才。\n拼将十万头颅血，须把乾坤力挽回。"},
{"title": "金陵驿二首", "author": "文天祥", "dynasty": "宋代", "content": "草合离宫转夕晖，孤云飘泊复何依？山河风景元无异，城郭人民半已非。\n满地芦花和我老，旧家燕子傍谁飞？从今别却江南路，化作啼鹃带血归。\n万里金瓯失壮图，衮衣颠倒落泥涂。\n空流杜宇声中血，半脱骊龙颔下须。\n老去秋风吹我恶，梦回寒月照人孤。\n千年成败俱尘土，消得人间说丈夫。"},
{"title": "水调歌头·平生太湖上", "author": "佚名", "dynasty": "宋代", "content": "建炎庚戌题吴江平生太湖上，短棹几经过。\n如今重到，何事愁与水云多？拟把匣中长剑，换取扁舟一叶，归去老渔蓑。\n银艾非吾事，丘壑已蹉跎。\n脍新鲈，斟美酒，起悲歌。\n太平生长，岂谓今日识干戈。\n欲泻三江雪浪，净洗胡尘千里，不用挽天河。\n回首望霄汉，双泪堕清波！"},
{"title": "夜泊水村", "author": "陆游", "dynasty": "宋代", "content": "腰间羽箭久凋零，太息燕然未勒铭。\n老子犹堪绝大漠，诸君何至泣新亭。\n一身报国有万死，双鬓向人无再青。\n记取江湖泊船处，卧闻新雁落寒汀。"},
{"title": "楚宫", "author": "李商隐", "dynasty": "唐代", "content": "湘波如泪色漻漻，楚厉迷魂逐恨遥。\n枫树夜猿愁自断，女萝山鬼语相邀。\n空归腐败犹难复，更困腥臊岂易招？但使故乡三户在，彩丝谁惜惧长蛟。"},
{"title": "江神子·癸亥陈和叔会于赏心亭", "author": "张舜民", "dynasty": "宋代", "content": "七朝文物旧江山。\n水如天。\n莫凭阑。\n千古斜阳，无处问长安。\n更隔秦淮闻旧曲，秋已半，夜将阑。\n争教潘鬓不生斑？敛芳颜。\n抹幺弦。\n须记琵琶，子细说因缘。\n待得鸾胶肠已断，重别日，是何年？"},
{"title": "蝶恋花·上巳召亲族", "author": "李清照", "dynasty": "宋代", "content": "永夜恹恹欢意少。\n空梦长安，认取长安道。\n为报今年春色好，花光月影宜相照。\n随意杯盘虽草草。\n酒美梅酸，恰称人怀抱。\n醉里插花花莫笑，可怜春似人将老。"},
{"title": "望阙台", "author": "戚继光", "dynasty": "明代", "content": "十年驱驰海色寒，孤臣于此望宸銮。\n繁霜尽是心头血，洒向千峰秋叶丹。"},
{"title": "画堂春·一生一代一双人", "author": "纳兰性德", "dynasty": "清代", "content": "一生一代一双人，争教两处销魂。\n相思相望不相亲，天为谁春？浆向蓝桥易乞，药成碧海难奔。\n若容相访饮牛津，相对忘贫。"},
{"title": "满江红·点火樱桃", "author": "辛弃疾", "dynasty": "宋代", "content": "点火樱桃，照一架、荼蘼如雪。\n春正好，见龙孙穿破，紫苔苍壁。\n乳燕引雏飞力弱，流莺唤友娇声怯。\n问春归、不肯带愁归，肠千结。\n层楼望，春山叠；家何在？烟波隔。\n把古今遗恨，向他谁说？蝴蝶不传千里梦，子规叫断三更月。\n听声声、枕上劝人归，归难得。"},
{"title": "潭州", "author": "李商隐", "dynasty": "唐代", "content": "潭州官舍暮楼空，今古无端入望中。\n湘泪浅深滋竹色，楚歌重叠怨兰丛。\n陶公战舰空滩雨，贾傅承尘破庙风。\n目断故园人不至，松醪一醉与谁同。"},
{"title": "大江歌罢掉头东", "author": "周恩来", "dynasty": "近现代", "content": "大江歌罢掉头东，邃密群科济世穷。\n面壁十年图破壁，难酬蹈海亦英雄。"},
{"title": "别董大二首", "author": "高适", "dynasty": "唐代", "content": "千里黄云白日曛，北风吹雁雪纷纷。\n莫愁前路无知己，天下谁人不识君。\n六翮飘飖私自怜，一离京洛十余年。\n丈夫贫贱应未足，今日相逢无酒钱。"},
{"title": "题武关", "author": "杜牧", "dynasty": "唐代", "content": "碧溪留我武关东，一笑怀王迹自穷。\n郑袖娇娆酣似醉，屈原憔悴去如蓬。\n山樯谷堑依然在，弱吐强吞尽已空。\n今日圣神家四海，戍旗长卷夕阳中。"},
{"title": "七律·人民解放军占领南京", "author": "毛泽东", "dynasty": "近现代", "content": "钟山风雨起苍黄，百万雄师过大江。\n虎踞龙盘今胜昔，天翻地覆慨而慷。\n宜将剩勇追穷寇，不可沽名学霸王。\n天若有情天亦老，人间正道是沧桑。"},
{"title": "登科后", "author": "孟郊", "dynasty": "唐代", "content": "昔日龌龊不足夸，今朝放荡思无涯。\n春风得意马蹄疾，一日看尽长安花。"},
{"title": "忆秦娥·娄山关", "author": "毛泽东", "dynasty": "近现代", "content": "西风烈，长空雁叫霜晨月。\n霜晨月，马蹄声碎，喇叭声咽。\n雄关漫道真如铁，而今迈步从头越。\n从头越，苍山如海，残阳如血。"},
{"title": "立春日感怀", "author": "于谦", "dynasty": "明代", "content": "年去年来白发新，匆匆马上又逢春。\n关河底事空留客？岁月无情不贷人。\n一寸丹心图报国，两行清泪为思亲。\n孤怀激烈难消遣，漫把金盘簇五辛。"},
{"title": "汴河亭", "author": "许浑", "dynasty": "唐代", "content": "广陵花盛帝东游，先劈昆仑一派流。\n百二禁兵辞象阙，三千宫女下龙舟。\n凝云鼓震星辰动，拂浪旗开日月浮。\n四海义师归有道，迷楼还似景阳楼。"},
{"title": "金铜仙人辞汉歌", "author": "李贺", "dynasty": "唐代", "content": "魏明帝青龙元年八月，诏宫官牵车西取汉孝武捧露盘仙人，欲立置前殿。\n宫官既拆盘，仙人临载，乃潸然泪下。\n唐诸王孙李长吉遂作《金铜仙人辞汉歌》。\n茂陵刘郎秋风客，夜闻马嘶晓无迹。\n画栏桂树悬秋香，三十六宫土花碧。\n魏官牵车指千里，东关酸风射眸子。\n空将汉月出宫门，忆君清泪如铅水。\n衰兰送客咸阳道，天若有情天亦老。\n携盘独出月荒凉，渭城已远波声小。"},
{"title": "金陵五题·并序", "author": "刘禹锡", "dynasty": "唐代", "content": "余少为江南客，而未游秣陵，尝有遗恨。\n后为历阳守，跂而望之。\n适有客以《金陵五题》相示，逌尔生思，欻然有得。\n他日友人白乐天掉头苦吟，叹赏良久，且曰《石头》诗云“潮打空城寂寞回”，吾知后之诗人，不复措词矣。\n余四咏虽不及此，亦不孤乐天之言耳。\n石头城山围故国周遭在，潮打空城寂寞回。\n淮水东边旧时月，夜深还过女墙来。\n乌衣巷朱雀桥边野草花，乌衣巷口夕阳斜。\n旧时王谢堂前燕，飞入寻常百姓家。\n台城台城六代竞豪华，结绮临春事最奢。\n万户千门成野草，只缘一曲后庭花。\n生公讲堂生公说法鬼神听，身后空堂夜不扃。\n高坐寂寥尘漠漠，一方明月可中庭。\n江令宅南朝词臣北朝客，归来唯见秦淮碧。\n池台竹树三亩馀，至今人道江家宅。"},
{"title": "题乌江亭", "author": "杜牧", "dynasty": "唐代", "content": "胜败兵家事不期，包羞忍耻是男儿。\n江东子弟多才俊，卷土重来未可知。"},
{"title": "金陵怀古", "author": "许浑", "dynasty": "唐代", "content": "玉树歌残王气终，景阳兵合戍楼空。\n松楸远近千官冢，禾黍高低六代宫。\n石燕拂云晴亦雨，江豚吹浪夜还风。\n英雄一去豪华尽，惟有青山似洛中。"},
{"title": "过三闾庙", "author": "戴叔伦", "dynasty": "唐代", "content": "沅湘流不尽，屈子怨何深。\n日暮秋风起，萧萧枫树林。"},
{"title": "八骏图", "author": "白居易", "dynasty": "唐代", "content": "穆王八骏天马驹，后人爱之写为图。\n背如龙兮颈如象，骨竦筋高脂肉壮。\n日行万里速如飞，穆王独乘何所之？四荒八极踏欲遍，三十二蹄无歇时。\n属车轴折趁不及，黄屋草生弃若遗。\n瑶池西赴王母宴，七庙经年不亲荐。\n璧台南与盛姬游，明堂不复朝诸侯。\n《白云》《黄竹》歌声动，一人荒乐万人愁。\n周从后稷至文武，积德累功世勤苦。\n岂知才及四代孙，心轻王业如灰土。\n由来尤物不在大，能荡君心则为害。\n文帝却之不肯乘，千里马去汉道兴。\n穆王得之不为戒，八骏驹来周室坏。\n至今此物世称珍，不知房星之精下为怪。\n八骏图，君莫爱。"},
{"title": "题木兰庙", "author": "杜牧", "dynasty": "唐代", "content": "弯弓征战作男儿，梦里曾经与画眉。\n几度思归还把酒，拂云堆上祝明妃。"},
{"title": "赴戍登程口占示家人二首", "author": "林则徐", "dynasty": "清代", "content": "出门一笑莫心哀，浩荡襟怀到处开。\n时事难从无过立，达官非自有生来。\n风涛回首空三岛，尘壤从头数九垓。\n休信儿童轻薄语，嗤他赵老送灯台。\n力微任重久神疲，再竭衰庸定不支。\n苟利国家生死以，岂因祸福避趋之。\n谪居正是君恩厚，养拙刚于戍卒宜。\n戏与山妻谈故事，试吟断送老头皮。"},
{"title": "水龙吟·甲辰岁寿韩南涧尚书", "author": "辛弃疾", "dynasty": "宋代", "content": "渡江天马南来，几人真是经纶手。\n长安父老，新亭风景，可怜依旧。\n夷甫诸人，神州沉陆，几曾回首。\n算平戎万里，功名本是，真儒事、君知否。\n况有文章山斗。\n对桐阴、满庭清昼。\n当年堕地，而今试看，风云奔走。\n绿野风烟，平泉草木，东山歌酒。\n待他年，整顿乾坤事了，为先生寿。"},
{"title": "自题小像", "author": "鲁迅", "dynasty": "近现代", "content": "灵台无计逃神矢，风雨如磐暗故园。\n寄意寒星荃不察，我以我血荐轩辕。"},
{"title": "贺新郎·同父见和再用韵答之", "author": "辛弃疾", "dynasty": "宋代", "content": "老大那堪说。\n似而今、元龙臭味，孟公瓜葛。\n我病君来高歌饮，惊散楼头飞雪。\n笑富贵千钧如发。\n硬语盘空谁来听？记当时、只有西窗月。\n重进酒，换鸣瑟。\n事无两样人心别。\n问渠侬：神州毕竟，几番离合？汗血盐车无人顾，千里空收骏骨。\n正目断关河路绝。\n我最怜君中宵舞，道“男儿到死心如铁”。\n看试手，补天裂。"},
{"title": "咏史二首", "author": "刘禹锡", "dynasty": "唐代", "content": "骠骑非无势，少卿终不去。\n世道剧颓波，我心如砥柱。\n贾生明王道，卫绾工车戏。\n同遇汉文时，何人居贵位。"},
{"title": "茂陵", "author": "李商隐", "dynasty": "唐代", "content": "汉家天马出蒲梢，苜蓿榴花遍近郊。\n内苑只知含凤嘴，属车无复插鸡翘。\n玉桃偷得怜方朔，金屋修成贮阿娇。\n谁料苏卿老归国，茂陵松柏雨萧萧。"},
{"title": "正气歌", "author": "文天祥", "dynasty": "宋代", "content": "余囚北庭，坐一土室。\n室广八尺，深可四寻。\n单扉低小，白间短窄，污下而幽暗。\n当此夏日，诸气萃然：雨潦四集，浮动床几，时则为水气；涂泥半朝，蒸沤历澜，时则为土气；乍晴暴热，风道四塞，时则为日气；檐阴薪爨，助长炎虐，时则为火气；仓腐寄顿，陈陈逼人，时则为米气；骈肩杂遝，腥臊汗垢，时则为人气；或圊溷、或毁尸、或腐鼠，恶气杂出，时则为秽气。\n叠是数气，当之者鲜不为厉。\n而予以孱弱，俯仰其间，於兹二年矣，幸而无恙，是殆有养致然尔。\n然亦安知所养何哉？孟子曰：「吾善养吾浩然之气。\n」彼气有七，吾气有一，以一敌七，吾何患焉！况浩然者，乃天地之正气也，作正气歌一首。\n天地有正气，杂然赋流形。\n下则为河岳，上则为日星。\n于人曰浩然，沛乎塞苍冥。\n皇路当清夷，含和吐明庭。\n时穷节乃见，一一垂丹青。\n在齐太史简，在晋董狐笔。\n在秦张良椎，在汉苏武节。\n为严将军头，为嵇侍中血。\n为张睢阳齿，为颜常山舌。\n或为辽东帽，清操厉冰雪。\n或为出师表，鬼神泣壮烈。\n或为渡江楫，慷慨吞胡羯。\n或为击贼笏，逆竖头破裂。\n是气所磅礴，凛烈万古存。\n当其贯日月，生死安足论。\n地维赖以立，天柱赖以尊。\n三纲实系命，道义为之根。\n嗟予遘阳九，隶也实不力。\n楚囚缨其冠，传车送穷北。\n鼎镬甘如饴，求之不可得。\n阴房阗鬼火，春院閟天黑。\n牛骥同一皂，鸡栖凤凰食。\n一朝蒙雾露，分作沟中瘠。\n如此再寒暑，百沴自辟易。\n嗟哉沮洳场，为我安乐国。\n岂有他缪巧，阴阳不能贼。\n顾此耿耿在，仰视浮云白。\n悠悠我心悲，苍天曷有极。\n哲人日已远，典刑在夙昔。\n风檐展书读，古道照颜色。"},
{"title": "楚江怀古三首", "author": "马戴", "dynasty": "唐代", "content": "露气寒光集，微阳下楚丘。\n猿啼洞庭树，人在木兰舟。\n广泽生明月，苍山夹乱流。\n云中君不降，竟夕自悲秋。\n惊鸟去无际，寒蛩鸣我傍。\n芦洲生早雾，兰隰下微霜。\n列宿分穷野，空流注大荒。\n看山候明月，聊自整云装。\n野风吹蕙带，骤雨滴兰桡。\n屈宋魂冥寞，江山思寂寥。\n阴霓侵晚景，海树入回潮。\n欲折寒芳荐，明神讵可招。"},
{"title": "九歌·国殇", "author": "屈原", "dynasty": "先秦", "content": "操吴戈兮被犀甲，车错毂兮短兵接。\n旌蔽日兮敌若云，矢交坠兮士争先。\n凌余阵兮躐余行，左骖殪兮右刃伤。\n霾两轮兮絷四马，援玉枹兮击鸣鼓。\n天时怼兮威灵怒，严杀尽兮弃原野。\n出不入兮往不反，平原忽兮路超远。\n带长剑兮挟秦弓，首身离兮心不惩。\n诚既勇兮又以武，终刚强兮不可凌。\n身既死兮神以灵，魂魄毅兮为鬼雄。"},
{"title": "琴台", "author": "杜甫", "dynasty": "唐代", "content": "茂陵多病后，尚爱卓文君。\n酒肆人间世，琴台日暮云。\n野花留宝靥，蔓草见罗裙。\n归凤求凰意，寥寥不复闻。"},
{"title": "关山月", "author": "陆游", "dynasty": "宋代", "content": "和戎诏下十五年，将军不战空临边。\n朱门沉沉按歌舞，厩马肥死弓断弦。\n戍楼刁斗催落月，三十从军今白发。\n笛里谁知壮士心，沙头空照征人骨。\n中原干戈古亦闻，岂有逆胡传子孙！遗民忍死望恢复，几处今宵垂泪痕。"},
{"title": "羽林行", "author": "王建", "dynasty": "唐代", "content": "长安恶少出名字，楼下劫商楼上醉。\n天明下直明光宫，散入五陵松柏中。\n百回杀人身合死，赦书尚有收城功。\n九衢一日消息定，乡吏籍中重改姓。\n出来依旧属羽林，立在殿前射飞禽。"},
{"title": "古大梁行", "author": "高适", "dynasty": "唐代", "content": "古城莽苍饶荆榛，驱马荒城愁杀人，魏王宫观尽禾黍，信陵宾客随灰尘。\n忆昨雄都旧朝市，轩车照耀歌钟起，军容带甲三十万，国步连营一千里。\n全盛须臾哪可论，高台曲池无复存，遗墟但见狐狸迹，古地空余草木根。\n暮天摇落伤怀抱，抚剑悲歌对秋草，侠客犹传朱亥名，行人尚识夷门道。\n白璧黄金万户侯，宝刀骏马填山丘，年代凄凉不可问，往来唯见水东流。"},
{"title": "子夜歌·人生愁恨何能免", "author": "李煜", "dynasty": "五代", "content": "人生愁恨何能免，销魂独我情何限！故国梦重归，觉来双泪垂。\n高楼谁与上？长记秋晴望。\n往事已成空，还如一梦中。"},
{"title": "扬子江", "author": "文天祥", "dynasty": "宋代", "content": "几日随风北海游，回从扬子大江头。\n臣心一片磁针石，不指南方不肯休。"},
{"title": "经下邳圯桥怀张子房", "author": "李白", "dynasty": "唐代", "content": "子房未虎啸，破产不为家。\n沧海得壮士，椎秦博浪沙。\n报韩虽不成，天地皆振动。\n潜匿游下邳，岂曰非智勇？我来圯桥上，怀古钦英风。\n唯见碧流水，曾无黄石公。\n叹息此人去，萧条徐泗空。"},
{"title": "乌栖曲", "author": "李白", "dynasty": "唐代", "content": "姑苏台上乌栖时，吴王宫里醉西施。\n吴歌楚舞欢未毕，青山欲衔半边日。\n银箭金壶漏水多，起看秋月坠江波。\n东方渐高奈乐何！"},
{"title": "登古邺城", "author": "岑参", "dynasty": "唐代", "content": "下马登邺城，城空复何见。\n东风吹野火，暮入飞云殿。\n城隅南对望陵台，漳水东流不复回。\n武帝宫中人去尽，年年春色为谁来。"},
{"title": "邺都引", "author": "张说", "dynasty": "唐代", "content": "君不见魏武草创争天禄，群雄睚毗相驰逐。\n昼携壮士破坚阵，夜接词人赋华屋。\n都邑缭绕西山阳，桑榆汗漫漳河曲。\n城郭为墟人代改，但见西园明月在。\n邺旁高冢多贵臣，蛾眉曼睩共灰尘。\n试上铜台歌舞处，惟有秋风愁杀人。"},
{"title": "与杭州薛司户登樟亭楼作", "author": "孟浩然", "dynasty": "唐代", "content": "水楼一登眺，半出青林高。\n帟幕英僚敞，芳筵下客叨。\n山藏伯禹穴，城压伍胥涛。\n今日观溟涨，垂纶学钓鳌。"},
{"title": "武侯庙", "author": "杜甫", "dynasty": "唐代", "content": "遗庙丹青落，空山草木长。\n犹闻辞后主，不复卧南阳。"},
{"title": "越中览古", "author": "李白", "dynasty": "唐代", "content": "越王勾践破吴归，义士还家尽锦衣。\n宫女如花满春殿，只今惟有鹧鸪飞。"},
{"title": "登襄阳城", "author": "杜审言", "dynasty": "唐代", "content": "旅客三秋至，层城四望开。\n楚山横地出，汉水接天回。\n冠盖非新里，章华即旧台。\n习池风景异，归路满尘埃。"},
{"title": "燕昭王", "author": "陈子昂", "dynasty": "唐代", "content": "南登碣石馆，遥望黄金台。\n丘陵尽乔木，昭王安在哉？霸图今已矣，驱马复归来。"},
{"title": "登百丈峰二首", "author": "高适", "dynasty": "唐代", "content": "朝登百丈峰，遥望燕支道。\n汉垒青冥间，胡天白如扫。\n忆昔霍将军，连年此征讨。\n匈奴终不灭，寒山徒草草。\n唯见鸿雁飞，令人伤怀抱。\n晋武轻后事，惠皇终已昏。\n豺狼塞瀍洛，胡羯争乾坤。\n四海如鼎沸，五原徒自尊。\n而今白庭路，犹对青阳门。\n朝市不足问，君臣随草根。"},
{"title": "金陵怀古", "author": "刘禹锡", "dynasty": "唐代", "content": "潮满冶城渚，日斜征虏亭。\n蔡洲新草绿，幕府旧烟青。\n兴废由人事，山川空地形。\n后庭花一曲，幽怨不堪听。"},
{"title": "长安古意", "author": "卢照邻", "dynasty": "唐代", "content": "长安大道连狭斜，青牛白马七香车。\n玉辇纵横过主第，金鞭络绎向侯家。\n龙衔宝盖承朝日，凤吐流苏带晚霞。\n百尺游丝争绕树，一群娇鸟共啼花。\n寂寂寥寥扬子居，年年岁岁一床书。\n独有南山桂花发，飞来飞去袭人裾。"},
{"title": "登广武古战场怀古", "author": "李白", "dynasty": "唐代", "content": "秦鹿奔野草，逐之若飞蓬。\n项王气盖世，紫电明双瞳。\n呼吸八千人，横行起江东。\n赤精斩白帝，叱咤入关中。\n两龙不并跃，五纬与天同。\n楚灭无英图，汉兴有成功。\n按剑清八极，归酣歌大风。\n伊昔临广武，连兵决雌雄。\n分我一杯羹，太皇乃汝翁。\n战争有古迹，壁垒颓层穹。\n猛虎啸洞壑，饥鹰鸣秋空。\n翔云列晓阵，杀气赫长虹。\n拨乱属豪圣，俗儒安可通。\n沉湎呼竖子，狂言非至公。\n抚掌黄河曲，嗤嗤阮嗣宗。"},
{"title": "登二妃庙", "author": "吴均", "dynasty": "南北朝", "content": "朝云乱人目，帝女湘川宿。\n折菡巫山下，采荇洞庭腹。\n故以轻薄好，千里命舻舳。\n何事非相思，江上葳蕤竹。"},
{"title": "行经孙氏陵", "author": "何逊", "dynasty": "南北朝", "content": "昔在零陵厌，神器若无依。\n逐兔争先捷，掎鹿竞因机。\n呼吸开伯道，叱咤掩江畿。\n豹变分奇略，虎视肃戎威。\n长蛇衄巴汉，骥马绝淮淝。\n交战无内御，重门岂外扉。\n成功举已弃，凶德愎而违。\n水龙忽东骛，青盖乃西归。\n朅来已永久，年代嗳微微。\n苔石疑文字，荆坟失是非。\n山莺空曙响，陇月自秋晖。\n银海终无浪，金凫会不飞。\n阒寂今如此，望望沾人衣。"},
{"title": "于易水送人 / 于易水送别", "author": "骆宾王", "dynasty": "唐代", "content": "此地别燕丹，壮士发冲冠。\n昔时人已没，今日水犹寒。"},
{"title": "赠羊长史·并序", "author": "陶渊明", "dynasty": "魏晋", "content": "左军羊长史，衔使秦川，作此与之。\n愚生三季后，慨然念黄虞。\n得知千载上，正赖古人书。\n圣贤留余迹，事事在中都。\n岂忘游心目？关河不可逾。\n九域甫已一，逝将理舟舆。\n闻君当先迈，负疴不获俱。\n路若经商山，为我少踌躇。\n多谢绮与甪，精爽今何如？紫芝谁复采？深谷久应芜。\n驷马无贳患，贫贱有交娱。\n清谣结心曲，人乖运见疏。\n拥怀累代下，言尽意不舒。"},
{"title": "重赠卢谌", "author": "刘琨", "dynasty": "魏晋", "content": "握中有悬璧，本自荆山璆。\n惟彼太公望，昔在渭滨叟。\n邓生何感激，千里来相求。\n白登幸曲逆，鸿门赖留侯。\n重耳任五贤，小白相射钩。\n苟能隆二伯，安问党与雠？中夜抚枕叹，想与数子游。\n吾衰久矣夫，何其不梦周？谁云圣达节，知命故不忧。\n宣尼悲获麟，西狩涕孔丘。\n功业未及建，夕阳忽西流。\n时哉不我与，去乎若云浮。\n朱实陨劲风，繁英落素秋。\n狭路倾华盖，骇驷摧双辀。\n何意百炼刚，化为绕指柔。"},
{"title": "咏荆轲", "author": "柳宗元", "dynasty": "唐代", "content": "燕秦不两立，太子已为虞。\n千金奉短计，匕首荆卿趋。\n穷年徇所欲，兵势且见屠。\n微言激幽愤，怒目辞燕都。\n朔风动易水，挥爵前长驱。\n函首致宿怨，献田开版图。\n炯然耀电光，掌握罔正夫。\n造端何其锐，临事竟趑趄。\n长虹吐白日，仓卒反受诛。\n按剑赫凭怒，风雷助号呼。\n慈父断子首，狂走无容躯。\n夷城芟七族，台观皆焚污。\n始期忧患弭，卒动灾祸枢。\n秦皇本诈力，事与桓公殊。\n奈何效曹子，实谓勇且愚。\n世传故多谬，太史征无且。"},
{"title": "铜爵妓", "author": "江淹", "dynasty": "南北朝", "content": "武皇去金阁，英威长寂寞。\n雄剑顿无光，杂佩亦销烁。\n秋至明月圆，风伤白露落。\n清夜何湛湛，孤烛映兰幕。\n抚影怆无从，惟怀忧不薄。\n瑶色行应罢，红芳几为乐？徒登歌舞台，终成蝼蚁郭！"},
{"title": "梁甫吟", "author": "佚名", "dynasty": "两汉", "content": "步出齐城门，遥望荡阴里。\n里中有三坟，累累正相似。\n问是谁家墓，田疆古冶氏。\n力能排南山，又能绝地纪。\n一朝被谗言，二桃杀三士。\n谁能为此谋，相国齐晏子。"},
{"title": "梁甫吟", "author": "刘基", "dynasty": "明代", "content": "谁谓秋月明？蔽之不必一尺翳。\n谁谓江水清？淆之不必一斗泥。\n人情旦暮有翻覆，平地倏忽成山溪。\n君不见桓公相仲父，竖刁终乱齐；秦穆信逢孙，遂违百里奚。\n赤符天子明见万里外，乃以薏苡为文犀。\n停婚仆碑何震怒，青天白日生虹蜺。\n明良际会有如此，而况童角不辨粟与稊。\n外间皇父中艳妻，马角突兀连牝鸡。\n以聪为聋狂作圣，颠倒衣裳行蒺藜。\n屈原怀沙子胥弃，魑魅叫啸风凄凄。\n梁甫吟，悲以凄。\n岐山竹实日稀少，凤凰憔悴将安栖！"},
{"title": "登鹿门山怀古", "author": "孟浩然", "dynasty": "唐代", "content": "清晓因兴来，乘流越江岘。\n沙禽近方识，浦树遥莫辨。\n渐至鹿门山，山明翠微浅。\n岩潭多屈曲，舟楫屡回转。\n昔闻庞德公，采药遂不返。\n金涧饵芝朮，石床卧苔藓。\n纷吾感耆旧，结揽事攀践。\n隐迹今尚存，高风邈已远。\n白云何时去，丹桂空偃蹇。\n探讨意未穷，回艇夕阳晚。"},
{"title": "咏史八首·其一", "author": "左思", "dynasty": "魏晋", "content": "弱冠弄柔翰，卓荦观群书。\n著论准《过秦》，作赋拟《子虚》。\n边城苦鸣镝，羽檄飞京都。\n虽非甲胄士，畴昔览《穰苴》。\n长啸激清风，志若无东吴。\n铅刀贵一割，梦想骋良图。\n左眄澄江湘，右盼定羌胡。\n功成不受爵，长揖归田庐。"},
{"title": "煌煌京洛行", "author": "曹丕", "dynasty": "魏晋", "content": "夭夭园桃，无子空长。\n虚美难假，偏轮不行。\n淮阴五刑，鸟尽弓藏。\n保身全名，独有子房。\n大愤不收，褒衣无带。\n多言寡诚，抵令事败。\n苏秦之说，六国以亡。\n倾侧卖主，车裂固当。\n贤矣陈轸，忠而有谋。\n楚怀不从，祸卒不救。\n祸夫吴起，智小谋大，西河何健，伏尸何劣。\n嗟彼郭生，古之雅人，智矣燕昭，可谓得臣。\n峨峨仲连，齐之高士，北辞千金，东蹈沧海。"},
{"title": "梁甫吟", "author": "李白", "dynasty": "唐代", "content": "长啸梁甫吟，何时见阳春？君不见，朝歌屠叟辞棘津，八十西来钓渭滨。\n宁羞白发照清水，逢时壮气思经纶。\n广张三千六百钓，风期暗与文王亲。\n大贤虎变愚不测，当年颇似寻常人。\n君不见，高阳酒徒起草中，长揖山东隆准公。\n入门不拜逞雄辩，两女辍洗来趋风。\n东下齐城七十二，指挥楚汉如旋蓬。\n狂客落魄尚如此，何况壮士当群雄！我欲攀龙见明主，雷公砰訇震天鼓。\n帝旁投壶多玉女，三时大笑开电光，倏烁晦冥起风雨。\n阊阖九门不可通，以额扣关阍者怒。\n白日不照吾精诚，杞国无事忧天倾。\n猰貐磨牙竞人肉，驺虞不折生草茎。\n手接飞猱搏雕虎，侧足焦原未言苦。\n智者可卷愚者豪，世人见我轻鸿毛。\n力排南山三壮士，齐相杀之费二桃。\n吴楚弄兵无剧孟，亚夫咍尔为徒劳。\n梁甫吟，声正悲。\n张公两龙剑，神物合有时。\n风云感会起屠钓，大人臲屼当安之。"},
{"title": "感遇诗三十八首·其十九", "author": "陈子昂", "dynasty": "唐代", "content": "圣人不利己，忧济在元元。\n黄屋非尧意，瑶台安可论？吾闻西方化，清净道弥敦。\n奈何穷金玉，雕刻以为尊？云构山林尽，瑶图珠翠烦。\n鬼工尚未可，人力安能存？夸愚适增累，矜智道逾昏。"},
{"title": "咏怀八十二首·其三十二", "author": "阮籍", "dynasty": "魏晋", "content": "朝阳不再盛，白日忽西幽。\n去此若俯仰，如何似九秋。\n人生若尘露，天道邈悠悠。\n齐景升丘山，涕泗纷交流。\n孔圣临长川，惜逝忽若浮。\n去者余不及，来者吾不留。\n愿登太华山，上与松子游。\n渔父知世患，乘流泛轻舟。"},
{"title": "九日登花马池城", "author": "王琼", "dynasty": "明代", "content": "白池青草古盐州，倚啸高城豁望眸。\n河朔毡庐千里迥，泾原旌节隔年留。\n辕门菊酒生豪兴，雁塞风云惬壮游。\n诸将至今多卫霍，伫看露布上龙楼。"},
{"title": "奉和圣制重阳旦日百寮曲江宴示怀", "author": "崔元翰", "dynasty": "唐代", "content": "偶圣睹昌期，受恩惭弱质。\n幸逢良宴会，况是清秋日。\n远岫对壶觞，澄澜映簪绂。\n炮羔备丰膳，集凤调鸣律。\n薄劣厕英豪，欢娱忘衰疾。\n平皋行雁下，曲渚双凫出。\n沙岸菊开花，霜枝果垂实。\n天文见成象，帝念资勤恤。\n探道得玄珠，斋心居特室。\n岂如横汾唱，其事徒骄逸。"},
{"title": "冬节后至丞相第诣世子车中作", "author": "沈约", "dynasty": "南北朝", "content": "廉公失权势，门馆有虚盈。\n贵贱犹如此，况乃曲池平。\n高车尘未灭，珠履故馀声。\n宾阶绿钱满，客位紫苔生。\n谁当九原上，郁郁望佳城。"},
{"title": "九日黄楼作", "author": "苏轼", "dynasty": "宋代", "content": "去年重阳不可说，南城夜半千沤发。\n水穿城下作雷鸣，泥满城头飞雨滑。\n黄花白酒无人问，日暮归来洗靴袜。\n岂知还复有今年，把盏对花容一呷。\n莫嫌酒薄红粉陋，终胜泥中事锹锸。\n黄楼新成壁未干，清河已落霜初杀。\n朝来白露如细雨，南山不见千寻刹。\n楼前便作海茫茫，楼下空闻橹鸦轧。\n薄寒中人老可畏，热酒浇肠气先压。\n烟消日出见渔村，远水鳞鳞山齾齾。\n诗人猛士杂龙虎，楚舞吴歌乱鹅鸭。\n一杯相属君勿辞，此境何殊泛清霅。"},
{"title": "满庭芳·客中九日", "author": "张可久", "dynasty": "元代", "content": "乾坤俯仰，贤愚醉醒，今古兴亡。\n剑花寒，夜坐归心壮，又是他乡。\n九日明朝酒香，一年好景橙黄。\n龙山上，西风树响，吹老鬓毛霜。"},
{"title": "醉落魄·九日吴胜之运使黄鹤山登高", "author": "戴复古", "dynasty": "宋代", "content": "龙山行乐。\n何如今日登黄鹤。\n风光政要人酬酢。\n欲赋归来，莫是渊明错。\n江山登览长如昨。\n飞鸿影里秋光薄。\n此怀祗有黄花览。\n牢裹乌纱，一任西风作。"},
{"title": "风入松·九日", "author": "张可久", "dynasty": "元代", "content": "琅琅新雨洗湖天，小景六桥边。\n西风泼眼山如画，有黄花休恨无钱。\n细看茱萸一笑，诗翁健似常年。"},
{"title": "咏三良", "author": "柳宗元", "dynasty": "唐代", "content": "束带值明后，顾盼流辉光。\n一心在陈力，鼎列夸四方。\n款款效忠信，恩义皎如霜。\n生时亮同体，死没宁分张。\n壮躯闭幽隧，猛志填黄肠。\n殉死礼所非，况乃用其良。\n霸基弊不振，晋楚更张皇。\n疾病命固乱，魏氏言有章。\n从邪陷厥父，吾欲讨彼狂。"},
{"title": "九日登清水营城", "author": "齐之鸾", "dynasty": "明代", "content": "朔方三度重阳节，河曲干旌岁岁忙。\n鬓发已甘尘路白，菊花犹送塞垣黄。\n中丞疏有回天力，太宰功兼蹜地方。\n云外好呼南去雁，系书先为报江乡。"},
{"title": "宣州九日闻崔四侍御与宇文太守游敬亭余时登响山不同此赏醉后寄崔侍御", "author": "李白", "dynasty": "唐代", "content": "九日茱萸熟，插鬓伤早白。\n登高望山海，满目悲古昔。\n远访投沙人，因为逃名客。\n故交竟谁在，独有崔亭伯。\n重阳不相知，载酒任所适。\n手持一枝菊，调笑二千石。\n日暮岸帻归，传呼隘阡陌。\n彤襟双白鹿，宾从何辉赫。\n夫子在其间，遂成云霄隔。\n良辰与美景，两地方虚掷。\n晚从南峰归，萝月下水壁。\n却登郡楼望，松色寒转碧。\n咫尺不可亲，弃我如遗舄。\n九卿天上落，五马道旁来。\n列戟朱门晓，褰帏碧嶂开。\n登高望远海，召客得英才。\n紫绶欢情洽，黄花逸兴催。\n山从图上见，溪即镜中回。\n遥羡重阳作，应过戏马台。"},
{"title": "奉和九日幸临渭亭登高应制", "author": "赵彦昭", "dynasty": "唐代", "content": "秋豫凝仙览，宸游转翠华。\n呼鹰下鸟路，戏马出龙沙。\n紫菊宜新寿，丹萸辟旧邪。\n须陪长久宴，岁岁奉吹花。"},
{"title": "九日杨奉先会白水崔明府", "author": "杜甫", "dynasty": "唐代", "content": "今日潘怀县，同时陆浚仪。\n坐开桑落酒，来把菊花枝。\n天宇清霜净，公堂宿雾披。\n晚酣留客舞，凫舄共差池。"},
{"title": "庆东原·西皋亭适兴", "author": "薛昂夫", "dynasty": "元代", "content": "兴为催租败，欢因送酒来。\n酒酣时诗兴依然在。\n黄花又开，朱颜未衰，正好忘怀。\n管甚有监州，不可无螃蟹。"},
{"title": "九日酬诸子", "author": "妙信", "dynasty": "清代", "content": "不负东篱约，携尊过草堂。\n远天连树杪，高月薄衣裳。\n握手经年别，惊心九日霜。\n诸君才绝世，独步许谁强。"},
{"title": "九日登长城关楼", "author": "王琼", "dynasty": "明代", "content": "危楼百尺跨长城，雉堞秋高气肃清。\n绝塞平川开堑垒，排空斥堠扬旗旌。\n已闻胡出河南境，不用兵屯细柳营。\n极喜御戎全上策，倚栏长啸晚烟横。"},
{"title": "奉陪封大夫九日登高", "author": "岑参", "dynasty": "唐代", "content": "九日黄花酒，登高会昔闻。\n霜威逐亚相，杀气傍中军。\n横笛惊征雁，娇歌落塞云。\n边头幸无事，醉舞荷吾君。"},
{"title": "霜花腴·重阳前一日泛石湖", "author": "吴文英", "dynasty": "宋代", "content": "翠微路窄，醉晚风、凭谁为整欹冠。\n霜饱花腴，烛消人瘦，秋光作也都难。\n病怀强宽。\n恨雁声、偏落歌前。\n记年时、旧宿凄凉，暮烟秋雨野桥寒。\n妆靥鬓英争艳，度清商一曲，暗坠金蝉。\n芳节多阴，兰情稀会，晴晖称拂吟笺。\n更移画船。\n引佩环、邀下婵娟。\n算明朝、未了重阳，紫萸应耐看。"},
{"title": "奉和圣制重阳赐会聊示所怀", "author": "李泌", "dynasty": "唐代", "content": "大唐造昌运，品物荷时成。\n乘秋逢令节，锡宴观群情。\n俯临秦山川，高会汉公卿。\n未追赤松子，且泛黄菊英。\n赓歌圣人作，海内同休明。"},
{"title": "满江红·喜遇重阳", "author": "宋江", "dynasty": "宋代", "content": "喜遇重阳，更佳酿今朝新熟。\n见碧水丹山，黄芦苦竹。\n头上尽教添白发，鬓边不可无黄菊。\n愿樽前长叙弟兄情，如金玉。\n统豺虎，御边幅，号令明，军威肃。\n中心愿，平虏保民安国。\n日月常悬忠烈胆，风尘障却奸邪目。\n望天王降诏，早招安，心方足。"},
{"title": "原州九日", "author": "赵时春", "dynasty": "明代", "content": "秋声咽塞笳，边气肃霜华。\n九日登高处，群山入望赊。\n苍蒹仍碧水，绿酒对黄花。\n鸿鹄归何处，长天空落霞。"},
{"title": "鹧鸪天·九日悲秋不到心", "author": "晏几道", "dynasty": "宋代", "content": "九日悲秋不到心。\n凤城歌管有新音。\n风凋碧柳愁眉淡，露染黄花笑靥深。\n初见雁，已闻砧。\n绮罗丛里胜登临。\n须教月户纤纤玉，细捧霞觞滟滟金。"},
{"title": "九日置酒", "author": "宋祁", "dynasty": "宋代", "content": "秋晚佳晨重物华，高台复帐驻鸣笳。\n遨欢任落风前帽，促饮争吹酒上花。\n溪态澄明初雨毕，日痕清淡不成霞。\n白头太守真愚甚，满插茱萸望辟邪。"},
{"title": "西夏重阳", "author": "王逊", "dynasty": "明代", "content": "作县几时同志苦，投荒万里倍情真。\n功名炊黍寻常梦，怪事书空感激人。\n击柝徒吟胡地月，屯田也食汉渠春。\n艰难薄俗犹多事，漂泊南冠愧此身。"},
{"title": "紫萸香慢·近重阳", "author": "姚云文", "dynasty": "宋代", "content": "近重阳偏多风雨，绝怜此日暄明。\n问秋香浓未，待携客、出西城。\n正自羁怀多感，怕荒台高处，更不胜情。\n向尊前，又忆漉酒插花人。\n只座上、已无老兵。\n凄清，浅醉还醒，愁不肯，与诗评。\n记长楸走马，雕弓笮柳，前事休评。\n紫萸一枝传赐，梦谁到、汉家陵。\n尽乌纱便随风去，要天知道，华发如此星星，歌罢涕零。"},
{"title": "九日感赋", "author": "秋瑾", "dynasty": "近现代", "content": "百结愁肠郁不开，此生惆怅异乡来。\n思亲堂上茱初插，忆妹窗前句乍裁。\n对菊难逢元亮酒，登楼愧乏仲宣才。\n良时佳节成辜负，旧日欢场半是苔。"},
{"title": "蝶恋花·九日和吴见山韵", "author": "吴文英", "dynasty": "宋代", "content": "明月枝头香满路。\n几日西风，落尽花如雨。\n倒照秦眉天镜古。\n秋明白鹭双飞处。\n自摘霜葱宜荐俎。\n可惜重阳，不把黄花与。\n帽堕笑凭纤手取。\n清歌莫送秋声去。"},
{"title": "和张燕公湘中九日登高", "author": "阴行先", "dynasty": "唐代", "content": "重阳初启节，无射正飞灰。\n寂寞风蝉至，连翩霜雁来。\n山棠红叶下，岸菊紫花开。\n今日桓公座，多愧孟嘉才。"},
{"title": "次韵李节推九日登南山", "author": "陈师道", "dynasty": "宋代", "content": "平林广野骑台荒，山寺钟鸣报夕阳。\n人事自生今日意，寒花只作去年香。\n巾欹更觉霜侵鬓，语妙何妨石作肠。\n落木无边江不尽，此身此日更须忙。"},
{"title": "清平乐·将愁不去", "author": "纳兰性德", "dynasty": "清代", "content": "将愁不去，秋色行难住。\n六曲屏山深院宇。\n日日风风雨雨。\n雨晴篱菊初香，人言此日重阳。\n回首凉云暮叶，黄昏无限思量。"},
{"title": "九日寄岑参", "author": "杜甫", "dynasty": "唐代", "content": "出门复入门，两脚但如旧。\n所向泥活活，思君令人瘦。\n沉吟坐西轩，饮食错昏昼。\n寸步曲江头，难为一相就。\n吁嗟呼苍生，稼穑不可救。\n安得诛云师，畴能补天漏。\n大明韬日月，旷野号禽兽。\n君子强逶迤，小人困驰骤。\n维南有崇山，恐与川浸溜。\n是节东篱菊，纷披为谁秀。\n岑生多新诗，性亦嗜醇酎。\n采采黄金花，何由满衣袖。"},
{"title": "九日水阁", "author": "韩琦", "dynasty": "宋代", "content": "池馆隳摧古榭荒，此延嘉客会重阳。\n虽惭老圃秋容淡，且看黄花晚节香。\n酒味已醇新过熟，蟹螯先实不须霜。\n年来饮兴衰难强，漫有高吟力尚狂。"},
{"title": "大有·九日", "author": "潘希白", "dynasty": "宋代", "content": "戏马台前，采花篱下，问岁华、还是重九。\n恰归来、南山翠色依旧。\n帘栊昨夜听风雨，都不似、登临时候。\n一片宋玉情怀，十分卫郎清瘦。\n红萸佩、空对酒。\n砧杵动微寒，暗欺罗袖。\n秋已无多，早是败荷衰柳。\n强整帽檐欹侧，曾经向、天涯搔首。\n几回忆，故国莼鲈，霜前雁後。"},
{"title": "九日吴山宴集值雨次韵", "author": "序灯", "dynasty": "清代", "content": "吟怀未许老重阳，霜雪无端入鬓长。\n几度白衣虚令节，致疑黄菊是孤芳。\n野心一片湖云外，灏气三秋海日旁。\n山阁若逢阎伯屿，方君诗思敌王郎。"},
{"title": "九日登巴陵置酒望洞庭水军", "author": "李白", "dynasty": "唐代", "content": "九日天气清，登高无秋云。\n造化辟川岳，了然楚汉分。\n长风鼓横波，合沓蹙龙文。\n忆昔传游豫，楼船壮横汾。\n今兹讨鲸鲵，旌旆何缤纷。\n白羽落酒樽，洞庭罗三军。\n黄花不掇手，战鼓遥相闻。\n剑舞转颓阳，当时日停曛。\n酣歌激壮士，可以摧妖氛。\n握齱东篱下，渊明不足群。"},
{"title": "浣溪沙·重九旧韵", "author": "苏轼", "dynasty": "宋代", "content": "白雪清词出坐间。\n爱君才器两俱全。\n异乡风景却依然。\n可恨相逢能几日，不知重会是何年。\n茱萸子细更重看。"},
{"title": "九日和韩魏公", "author": "苏洵", "dynasty": "宋代", "content": "晚岁登门最不才，萧萧华发映金罍。\n不堪丞相延东阁，闲伴诸儒老曲台。\n佳节久从愁里过，壮心偶傍醉中来。\n暮归冲雨寒无睡，自把新诗百遍开。"},
{"title": "沁园春·丁巳重阳前", "author": "纳兰性德", "dynasty": "清代", "content": "丁巳重阳前三日，梦亡妇淡妆素服，执手哽咽。\n语多不复能。\n但临别有云：“衔恨愿为天上月，年年犹得向郎圆”。\n妇素未工诗，不知何以得此也。\n觉后感赋长调：瞬息浮生，薄命如斯，低徊怎忘？记绣榻闲时，并吹红雨，雕阑曲处，同倚斜阳。\n梦好难留，诗残莫续，赢得更深哭一场。\n遗容在，只灵飙一转，未许端详。\n重寻碧落茫茫，料短发，朝来定有霜。\n便人间天上，尘缘未断，春花秋叶，触绪还伤。\n欲结绸缪，翻惊摇落，减尽荀衣昨日香。\n真无奈，倩声声邻笛，谱出回肠。"},
{"title": "九日送别", "author": "王之涣", "dynasty": "唐代", "content": "蓟庭萧瑟故人稀，何处登高且送归。\n今日暂同芳菊酒，明朝应作断蓬飞。"},
{"title": "九日五首·其一", "author": "杜甫", "dynasty": "唐代", "content": "重阳独酌杯中酒，抱病起登江上台。\n竹叶于人既无分，菊花从此不须开。\n殊方日落玄猿哭，旧国霜前白雁来。\n弟妹萧条各何在，干戈衰谢两相催！"},
{"title": "定风波·重阳", "author": "苏轼", "dynasty": "宋代", "content": "与客携壶上翠微，江涵秋影雁初飞，尘世难逢开口笑，年少，菊花须插满头归。\n酩酊但酬佳节了，云峤，登临不用怨斜晖。\n古往今来谁不老，多少，牛山何必更沾衣。"},
{"title": "九日", "author": "李白", "dynasty": "唐代", "content": "今日云景好，水绿秋山明。\n携壶酌流霞，搴菊泛寒荣。\n地远松石古，风扬弦管清。\n窥觞照欢颜，独笑还自倾。\n落帽醉山月，空歌怀友生。"},
{"title": "九日龙山饮", "author": "李白", "dynasty": "唐代", "content": "九日龙山饮，黄花笑逐臣。\n醉看风落帽，舞爱月留人。"},
{"title": "采桑子·重阳", "author": "毛泽东", "dynasty": "近现代", "content": "人生易老天难老，岁岁重阳。\n今又重阳，战地黄花分外香。\n一年一度秋风劲，不似春光。\n胜似春光，寥廓江天万里霜。"},
{"title": "九日次韵王巩", "author": "苏轼", "dynasty": "宋代", "content": "我醉欲眠君罢休，已教从事到青州。\n鬓霜饶我三千丈，诗律输君一百筹。\n闻道郎君闭东阁，且容老子上南楼。\n相逢不用忙归去，明日黄花蝶也愁。"},
{"title": "行香子·天与秋光", "author": "李清照", "dynasty": "宋代", "content": "天与秋光，转转情伤，探金英知近重阳。\n薄衣初试，绿蚁新尝，渐一番风，一番雨，一番凉。\n黄昏院落，凄凄惶惶，酒醒时往事愁肠。\n那堪永夜，明月空床。\n闻砧声捣，蛩声细，漏声长。"},
{"title": "九日寄秦觏", "author": "陈师道", "dynasty": "宋代", "content": "疾风回雨水明霞，沙步丛祠欲暮鸦。\n九日清尊欺白发，十年为客负黄花。\n登高怀远心如在，向老逢辰意有加。\n淮海少年天下士，可能无地落乌纱。"},
{"title": "九日蓝田崔氏庄", "author": "杜甫", "dynasty": "唐代", "content": "老去悲秋强自宽，兴来今日尽君欢。\n羞将短发还吹帽，笑倩旁人为正冠。\n蓝水远从千涧落，玉山高并两峰寒。\n明年此会知谁健？醉把茱萸仔细看。"},
{"title": "尾犯·甲辰中秋", "author": "吴文英", "dynasty": "宋代", "content": "绀海掣微云，金井暮凉，梧韵风急。\n何处楼高，想清光先得。\n江汜冷、冰绡乍洗，素娥堪，菱花再拭。\n影留人去，忍向夜深，帘户照陈迹。\n竹房苔径小，对日暮、数尽烟碧。\n露蓼香泾，记年时相识。\n二十五、声声秋点，梦不认、屏山路窄。\n醉魂幽扬，满地桂阴无人惜。"},
{"title": "中秋咏怀借杜子美秋日述怀一百韵和寄柳州假鸣桑先生", "author": "徐威", "dynasty": "明代", "content": "异乡青嶂外，故里白云边。\n北极悬双眼，中秋度四年。\n灯前横一剑，江浒宿孤船。\n玉露漙漙忌，金波炯炯然。\n山风徒自溷，儒俗不同迁。\n对酒轻千日，论诗嗣百篇。\n斫才犹见朴，礲智未成圆。\n自是穷荒地，谁怜落寞天。\n梧桐床护满，蟋蟀井吟偏。\n何处寻灵运，无人问稚川。\n寒岩巢燕别，疏竹网虫悬。\n市贾希求纸，民储寡守钱。\n饔餐粗乃习，衣褐短堪怜。\n名谷非甘谷，称泉半盗泉。\n土城门不警，竹屋壁常穿。\n钧石唯咨背，舆台只食肩。\n戆呆千百种，秀敏几多员。\n猎野狐偕走，烧畲蚁并缘。\n夸酣言沓沓，鼓饱腹便便。\n定静聋疑吹，晴明瞽讶烟。\n立名甘在下，恃气或争前。\n肥丑红楼女，粗豪碧洞仙。\n城隅频有约，淇水久相传。\n淰淰重岚晻，潺潺小涧湲。\n背恩棠遂伐，忘义豆长煎。\n胥学凶如虿，无惭行有膻。\n豚蹄祈殖谷，糟酒乐登筵。\n墉集欺猫鼠，林藏逐雀鹯。\n礼罗谁共入，宪网底粗悛。\n腐木难胜斧，孤雏叵受鋋。\n整冠迷狎李，称物昧持权。\n天德劳巡抚，人愚苦系挛。\n树藩吁格逖，作县失烝蠲。\n平谳翻遗蠹，催科绝胜畋。\n秽污无与汰，残忍复叨全。\n私有千端计，公无半语宣。\n执鞭深结友，握椠恶亲贤。\n富视铜三百，贫量石二千。\n中冓言可丑，有北尔当先。\n反笑人驽钝，私扬已骥翩。\n谬为明舞态，暗弄卓奔弦。\n伪狗故盛衍，非鱼罔寄筌。\n斯人宜罪也，夫我岂为焉。\n自昔图通变，而今谨折旋。\n第令心怏怏，未极理玄玄。\n诸子新粱肉，群经旧井田。\n鸾鸣将日近，鹏举欲云连。\n何苦原衣弊，难更肇锦鲜。\n平澜寒负耒，阴壑夜鸣舷。\n冷落千军笔，纷披十样笺。\n廉都多宠顾，贪守一拘牵。\n固谓身无绌，原来命独邅。\n昆山宁玉弃，合浦敢珠捐。\n踧蹜腾高浪，参差始碧涟。\n悠悠江至澧，浩浩洛吞瀍。\n对客封佳句，思亲梦故阡。\n甘心和氏璞，陶面祖生鞭。\n嫫母声兼恶，南威色丧娟。\n嗷嗷秋塞雁，嘒嘒晚林蝉。\n传世心如锦，回天力未绵。\n马融先解帐，郑老疾推毡。\n幼子摊书籍，娇妻问翠钿。\n乾坤无广厦，风雪压危椽。\n泛慕沧溟际，行思岱岳巅。\n五穷延使坐，三疾强令痊。\n日啖如瓜枣，时寻在火莲。\n拒随昌寓乘，嬉射长房拳。\n逼侧悲图骏，徘徊笑卜鳣。\n敛容过土梗，负汗逐罗鞯。\n灸热谁何焰，随流恁地涓。\n摘苹聊涉沚，务稼暂依堧。\n缅为知心惜，难纾渴思缠。\n晴冈灵凤哑，旱岁老龙眠。\n恶守邪溪黑，勤磨大道坚。\n胸襟真濩落，翰墨独瑰妍。\n既作鹏同起，休论鷃旂翾。\n数精卑一行，词正狭优旃。\n气象凌秋汉，光华逼斗躔。\n居今仍齿齿，览古愈虔虔。\n珍敌西南美，雄排左右甄。\n上台凝望锐，寄字远求骈。\n京赋人争写，麟经手续编。\n小官居不愠，健笔秉须专。\n白下岩鸣铎，长沙省佩弦。\n杖明诛琐伯，吐爱学乘禅。\n尔雅言言熟，传灯字字诠。\n贾生谗自汉，郭隗起无燕。\n门弟怀明道，家人念闵骞。\n久孤黔首恋，肯与瘴江延。\n写别衣皆泪，求亲道欲涎。\n山长空寄鲤，春尽好闻鹃。\n牛女缡犹结，参商毂怎旋。\n荡舟如得奡，辟谷苟缝佺。\n阊阖须臾启，文昌瞬息褰。\n世间惊两鸟，眼底尽飞鸢。\n脱后前人步，终贻半世愆。\n酉山书每附，浯石颂宜镌。\n处处青春在，年年碧草芊。\n壮心期不已，浩气亮非孱。\n韩柳拚来择，萧曹幸免铨。"},
{"title": "扫花游·九日怀归", "author": "周密", "dynasty": "宋代", "content": "江蓠怨碧，早过了霜花，锦空洲渚。\n孤蛩暗语。\n正长安乱叶，万家砧杵。\n尘染秋衣，谁念西风倦旅。\n恨无据。\n怅望极归舟，天际烟树。\n心事曾细数。\n怕水叶沉红，梦云离去。\n情丝恨缕。\n倩回文为织，那时愁句。\n雁字无多，写得相思几许。\n暗凝伫。\n近重阳、满城风雨。"},
{"title": "九日闲居", "author": "陶渊明", "dynasty": "魏晋", "content": "余闲居，爱重九之名。\n秋菊盈园，而持醪靡由，空服九华，寄怀于言。\n世短意常多，斯人乐久生。\n日月依辰至，举俗爱其名。\n露凄暄风息，气澈天象明。\n往燕无遗影，来雁有余声。\n酒能祛百虑，菊解制颓龄。\n如何蓬庐士，空视时运倾！尘爵耻虚罍，寒华徒自荣。\n敛襟独闲谣，缅焉起深情。\n栖迟固多娱，淹留岂无成。"},
{"title": "醉落魄·丙寅中秋", "author": "郭应祥", "dynasty": "宋代", "content": "琼楼玉宇。\n分明不受人间暑。\n寻常岂是无三五。\n惟有今宵，皓彩皆同普。\n素娥阅尽今和古。\n何妨小驻听吾语。\n当年弄影婆娑舞。\n妙曲虽传，毕竟人何许。"},
{"title": "玉漏迟·瓜泾度中秋夕赋", "author": "吴文英", "dynasty": "宋代", "content": "雁边风讯小，飞琼望杳，碧云先晚。\n露冷阑干，定怯藕丝冰腕。\n净洗浮空片玉，胜花影、春灯相乱。\n秦镜满。\n素娥未肯，分秋一半。\n每圆处即良宵，甚此夕偏饶，对歌临怨。\n万里婵娟，几许雾屏云幔。\n孤兔凄凉照水，晓风起、银河西转。\n摩泪眼。\n瑶台梦回人远。"},
{"title": "癸未八月十四日至十六夜月色皆佳", "author": "曾几", "dynasty": "宋代", "content": "年年岁岁望中秋，岁岁年年雾雨愁。\n凉月风光三夜好，老夫怀抱一生休。\n明时谅费银河洗，缺处应须玉斧修。\n京洛胡尘满人眼，不知能似浙江不。"},
{"title": "浣溪沙·中秋坐上十八客", "author": "张孝祥", "dynasty": "宋代", "content": "同是瀛洲册府仙，今朝聊结社中莲，胡笳按拍酒如川。\n唤起封姨清晚暑，更将荔子荐新圆，从今三夜看婵娟。"},
{"title": "闰中秋玩月", "author": "慧霖", "dynasty": "清代", "content": "禅边风味客边愁，馈我清光又满楼。\n一月可曾闲几日，百年难得闰中秋。\n菊花信待重阳久，桂子香闻上界留。\n遮莫圆明似前度，不知谁续广寒游。"},
{"title": "永遇乐·乙巳中秋风雨", "author": "吴文英", "dynasty": "宋代", "content": "风拂尘徽，雨侵凉榻，才动秋思。\n缓酒销更，移灯傍影，净洗芭蕉耳。\n铜华沧海，愁霾重嶂，燕北雁南天外。\n算阴晴，浑似几番，渭城故人离会。\n青楼旧日，高歌取醉，唤出玉人梳洗。\n红叶流光，苹花两鬓，心事成秋水。\n白凝虚晓，香吹轻烬，倚窗小瓶疏桂。\n问深宫，姮娥正在，妒云第几。"},
{"title": "思佳客·闰中秋", "author": "吴文英", "dynasty": "宋代", "content": "丹桂花开第二番。\n东篱展却宴期宽。\n人间宝镜离仍合，海上仙槎去复还。\n分不尽，半凉天。\n可怜闲剩此婵娟。\n素娥未隔三秋梦，赢得今宵又倚阑。"},
{"title": "齐天乐·中秋宿真定驿", "author": "史达祖", "dynasty": "宋代", "content": "西风来劝凉云去，天东放开金镜。\n照野霜凝，入河桂湿，一一冰壶相映。\n殊方路永。\n更分破秋光，尽成悲镜。\n有客踌躇，古庭空自吊孤影。\n江南朋旧在许，也能怜天际，诗思谁领？梦断刀头，书开虿尾，别有相思随定。\n忧心耿耿。\n对风鹊残枝，露蛩荒井。\n斟酌姮娥，九秋宫殿冷。"},
{"title": "水调歌头·隐括杜牧之齐山诗", "author": "朱熹", "dynasty": "宋代", "content": "江水浸云影，鸿雁欲南飞。\n携壶结客何处？空翠渺烟霏。\n尘世难逢一笑，况有紫萸黄菊，堪插满头归。\n风景今朝是，身世昔人非。\n酬佳节，须酩酊，莫相违。\n人生如寄，何事辛苦怨斜晖。\n无尽今来古往，多少春花秋月，那更有危机。\n与问牛山客，何必独沾衣。"},
{"title": "念奴娇·中秋对月", "author": "文征明", "dynasty": "明代", "content": "桂花浮玉，正月满天街，夜凉如洗。\n风泛须眉并骨寒，人在水晶宫里。\n蛟龙偃蹇，观阙嵯峨，缥缈笙歌沸。\n霜华满地，欲跨彩云飞起。\n记得去年今夕，酾酒溪亭，淡月云来去。\n千里江山昨梦非，转眼秋光如许。\n青雀西来，嫦娥报我，道佳期近矣。\n寄言俦侣，莫负广寒沈醉。"},
{"title": "满江红·中秋寄远", "author": "辛弃疾", "dynasty": "宋代", "content": "快上西楼，怕天放、浮云遮月。\n但唤取、玉纤横管，一声吹裂。\n谁做冰壶凉世界，最怜玉斧修时节。\n问嫦娥、孤令有愁无？应华发。\n云液满，琼杯滑。\n长袖起，清歌咽。\n叹十常八九，欲磨还缺。\n但愿长圆如此夜，人情未必看承别。\n把从前、离恨总成欢，归时说。"},
{"title": "桂枝香·吹箫人去", "author": "刘辰翁", "dynasty": "宋代", "content": "吹箫人去。\n但桂影徘徊，荒杯承露。\n东望芙蓉缥缈，寒光如注。\n去年夜半横江梦，倚危樯，参差曾赋。\n茫茫角动，回舟尽兴，未惊鸥鹭。\n情知道、明年何处。\n漫待客黄楼，尘波前度。\n二十四桥，颇有杜书记否。\n二三字者今如此，看使君、角巾东路。\n人间俯仰，悲欢何限，团圆如故。"},
{"title": "喜闻捷报", "author": "毛泽东", "dynasty": "近现代", "content": "一九四七年中秋步运河上，闻西北野战军收复蟠龙作。\n秋风度河上，大野入苍穹。\n佳令随人至，明月傍云生。\n故里鸿音绝，妻儿信未通。\n满宇频翘望，凯歌奏边城。"},
{"title": "洞仙歌·泗州中秋作", "author": "晁补之", "dynasty": "宋代", "content": "青烟幂处，碧海飞金镜。\n永夜闲阶卧桂影。\n露凉时、零乱多少寒螀，神京远，惟有蓝桥路近。\n水晶帘不下，云母屏开，冷浸佳人淡脂粉。\n待都将许多明，付与金尊，投晓共、流霞倾尽。\n更携取、胡床上南楼，看玉做人间，素秋千顷。"},
{"title": "木兰花慢·丁未中秋", "author": "刘克庄", "dynasty": "宋代", "content": "水亭凝望久，期不至、拟还差。\n隔翠幌银屏，新眉初画，半面犹遮。\n须臾淡烟薄霭，被西风扫尽不留些。\n失了白衣苍狗，夺回雪兔金蟆。\n乘云径到玉皇家。\n人世鼓三挝。\n试自判此生，更看几度，小住为佳。\n何须如钩似玦，便相将、只有半菱花。\n莫遣素娥知道，和他发也苍华。"},
{"title": "菩萨蛮·何须急管吹云暝", "author": "高观国", "dynasty": "宋代", "content": "何须急管吹云暝，高寒滟滟开金饼。\n今夕不登楼，一年空过秋。\n桂花香雾冷，梧叶西风影。\n客醉倚河桥，清光愁玉箫。"},
{"title": "中秋月", "author": "晏殊", "dynasty": "宋代", "content": "十轮霜影转庭梧，此夕羁人独向隅。\n未必素娥无怅恨，玉蟾清冷桂花孤。"},
{"title": "琵琶仙·中秋", "author": "纳兰性德", "dynasty": "清代", "content": "碧海年年，试问取、冰轮为谁圆缺？吹到一片秋香，清辉了如雪。\n愁中看、好天良夜，知道尽成悲咽。\n只影而今，那堪重对，旧时明月。\n花径里、戏捉迷藏，曾惹下萧萧井梧叶。\n记否轻纨小扇，又几番凉热。\n只落得，填膺百感，总茫茫、不关离别。\n一任紫玉无情，夜寒吹裂。"},
{"title": "七夕歌", "author": "张耒", "dynasty": "宋代", "content": "人间一叶梧桐飘，蓐收行秋回斗杓。\n神宫召集役灵鹊，直渡天河云作桥。\n桥东美人天帝子，机杼年年劳玉指。\n织成云雾紫绡衣，辛苦无欢容不理。\n帝怜独居无与娱，河西嫁得牵牛夫。\n自从嫁后废织纴，绿鬓云鬟朝暮梳。\n贪欢不归天帝怒，谪归却踏来时路。\n但令一岁一相逢，七月七日河边渡。\n别多会少知奈何，却忆从前恩爱多。\n匆匆离恨说不尽，烛龙已驾随羲和。\n河边灵官晓催发，令严不管轻离别。\n空将泪作雨滂沱，泪痕有尽愁无歇。\n寄言织女若休叹，天地无情会相见。\n犹胜嫦娥不嫁人，夜夜孤眠广寒殿。"},
{"title": "水调歌头·中秋", "author": "米芾", "dynasty": "宋代", "content": "砧声送风急，蟠蟀思高秋。\n我来对景，不学宋玉解悲愁。\n收拾凄凉兴况，分付尊中醽醁，倍觉不胜幽。\n自有多情处，明月挂南楼。\n怅襟怀，横玉笛，韵悠悠。\n清时良夜，借我此地倒金瓯。\n可爱一天风物，遍倚阑干十二，宇宙若萍浮。\n醉困不知醒，欹枕卧江流。"},
{"title": "蝶恋花·喜鹊桥成催凤驾", "author": "晏几道", "dynasty": "宋代", "content": "喜鹊桥成催凤驾。\n天为欢迟，乞与初凉夜。\n乞巧双蛾加意画。\n玉钩斜傍西南挂。\n分钿擘钗凉叶下。\n香袖凭肩，谁记当时话。\n路隔银河犹可借。\n世间离恨何年罢。"},
{"title": "一剪梅·中秋无月", "author": "辛弃疾", "dynasty": "宋代", "content": "忆对中秋丹桂丛，花也杯中，月也杯中。\n今宵楼上一尊同，云湿纱窗，雨湿纱窗。\n浑欲乘风问化工，路也难通，信也难通。\n满堂唯有烛花红，歌且从容，杯且从容。"},
{"title": "凤栖梧·甲辰七夕", "author": "吴文英", "dynasty": "宋代", "content": "开过南枝花满院。\n新月西楼，相约同针线。\n高树数声蝉送晚。\n归家梦向斜阳断。\n夜色银河情一片。\n轻帐偷欢，银烛罗屏怨。\n陈迹晓风吹雾散。\n鹤钩空带蛛丝卷。"},
{"title": "七夕曲", "author": "王建", "dynasty": "唐代", "content": "河边独自看星宿，夜织天丝难接续。\n抛梭振镊动明珰，为有秋期眠不足。\n遥愁今夜河水隔，龙驾车辕鹊填石。\n流苏翠帐星渚间，环佩无声灯寂寂。\n两情缠绵忽如故。\n复畏秋风生晓路。\n幸回郎意且斯须，一年中别今始初。\n明星未出少停车。"},
{"title": "鹊桥仙·富沙七夕为友人赋", "author": "赵以夫", "dynasty": "宋代", "content": "翠绡心事，红楼欢宴，深夜沉沉无暑。\n竹边荷外再相逢，又还是、浮云飞去。\n锦笺尚湿，珠香未歇，空惹闲愁千缕。\n寻思不似鹊桥人，犹自得、一年一度。"},
{"title": "折桂令·七夕赠歌者", "author": "乔吉", "dynasty": "元代", "content": "崔徽休写丹青，雨弱云娇，水秀山明。\n箸点歌唇，葱枝纤手，好个卿卿。\n水洒不着春妆整整，风吹的倒玉立亭亭，浅醉微醒，谁伴云屏？今夜新凉，卧看双星。\n黄四娘沽酒当垆，一片青旗，一曲骊珠。\n滴露和云，添花补柳，梳洗工夫。\n无半点闲愁去处，问三生醉梦何如。\n笑倩谁扶，又被春纤，搅住吟须。"},
{"title": "七夕曝衣篇", "author": "沈佺期", "dynasty": "唐代", "content": "君不见昔日宜春太液边，披香画阁与天连。\n灯火灼烁九微映，香气氛氲百和然。\n此夜星繁河正白，人传织女牵牛客。\n宫中扰扰曝衣楼，天上娥娥红粉席。\n曝衣何许曛半黄，宫中彩女提玉箱。\n珠履奔腾上兰砌，金梯宛转出梅梁。\n绛河里，碧烟上，双花伏兔画屏风，四子盘龙擎斗帐。\n舒罗散縠云雾开，缀玉垂珠星汉回。\n朝霞散彩羞衣架，晚月分光劣镜台。\n上有仙人长命绺，中看玉女迎欢绣。\n玳瑁帘中别作春，珊瑚窗里翻成昼。\n椒房金屋宠新流，意气骄奢不自由。\n汉文宜惜露台费，晋武须焚前殿裘。"},
{"title": "鹊桥仙·月胧星淡", "author": "谢薖", "dynasty": "宋代", "content": "月胧星淡，南飞乌鹊，暗数秋期天上。\n锦楼不到野人家，但门外、清流叠嶂。\n一杯相属，佳人何在，不见绕梁清唱。\n人间平地亦崎岖，叹银汉、何曾风浪。"},
{"title": "回董提举中秋请宴启", "author": "文天祥", "dynasty": "宋代", "content": "照江叠节，载画舫之清冰；待月举杯，呼芳樽于绿净。\n拜华星之坠几，约明月之浮槎。\n风雨满城，何幸两重阳之近；江山如画，尚从前赤壁之游。\n槁秸申酬，轮嗣布。"},
{"title": "早秋京口旅泊章侍御寄书相问因以赠之时七夕", "author": "李嘉祐", "dynasty": "唐代", "content": "移家避寇逐行舟，厌见南徐江水流。\n吴越征徭非旧日，秣陵凋弊不宜秋。\n千家闭户无砧杵，七夕何人望斗牛。\n只有同时骢马客，偏宜尺牍问穷愁。"},
{"title": "步蟾宫·闰六月七夕", "author": "顾贞观", "dynasty": "清代", "content": "玉纤暗数佳期近，已到也、忽生幽恨。\n恨无端、添叶与青梧，倒减却、黄杨一寸。\n天公定亦怜娇俊，念儿女，经年愁损。\n早收回、溽暑换清商，翻借作，兰秋重闰。"},
{"title": "秋蕊香·七夕", "author": "吴文英", "dynasty": "宋代", "content": "懒浴新凉睡早。\n雪靥酒红微笑。\n倚楼起把绣针小。\n月冷波光梦觉。\n怕闻井叶西风到。\n恨多少。\n粉河不语堕秋晓。\n云雨人间未了。"},
{"title": "中秋玩月", "author": "佚名", "dynasty": "明代", "content": "团团离海角，渐渐入云衢。\n此夜一轮满，清光何处无！"},
{"title": "惜秋华·七夕前一日送人归盐官", "author": "吴文英", "dynasty": "宋代", "content": "数日西风，打秋林枣熟，还催人去。\n瓜果夜深，斜河拟看星度。\n匆匆便倒离尊，怅遇合、云销萍聚。\n留连，有残蝉韵晚，时歌金缕。\n绿水暂如许。\n奈南墙冷落，竹烟槐雨。\n此去杜曲，已近紫霄尺五。\n扁舟夜宿吴江，正水佩霓裳无数。\n眉妩。\n问别来、解相思否。"},
{"title": "菩萨蛮·七夕", "author": "陈师道", "dynasty": "宋代", "content": "东飞乌鹊西飞燕，盈盈一水经年见。\n急雨洗香车，天回河汉斜。\n离愁千载上，相远长相望。\n终不似人间，回头万里山。"},
{"title": "鹊桥仙·碧梧初出", "author": "严蕊", "dynasty": "宋代", "content": "碧梧初出，桂花才吐，池上水花微谢。\n穿针人在合欢楼，正月露、玉盘高泻。\n蛛忙鹊懒，耕慵织倦，空做古今佳话。\n人间刚道隔年期，指天上、方才隔夜。"},
{"title": "鹊桥仙·云林瞩题闰七夕联吟图", "author": "顾太清", "dynasty": "清代", "content": "新秋逢闰，鹊桥重驾，两度人间乞巧。\n栏干斜转玉绳低，问乞得、天机多少？闺中女伴、天边佳会，多事纷纷祈祷。\n神仙之说本虚无，便是有、也应年老。"},
{"title": "壬申七夕", "author": "李商隐", "dynasty": "唐代", "content": "已驾七香车，心心待晓霞。\n风轻惟响珮，日薄不嫣花。\n桂嫩传香远，榆高送影斜。\n成都过卜肆，曾妒识灵槎。"},
{"title": "醉蓬莱·夷则商七夕和方南山", "author": "吴文英", "dynasty": "宋代", "content": "望碧天书断，宝枕香留，泪痕盈袖。\n谁识秋娘，比行云纤瘦。\n象尺熏炉，翠针金缕，记倚床同绣。\n月亸琼梳，冰销粉汗，南花熏透。\n尽是当时，少年清梦，臂约痕深，帕绡红皱。\n凭鹊传音，恨语多轻漏。\n润玉留情，沈郎无奈，向柳阴期候。\n数曲催阑，双铺深掩，风镮鸣兽。"},
{"title": "六么令·夷则宫七夕", "author": "吴文英", "dynasty": "宋代", "content": "露蛩初响，机杼还催织。\n婺星为情慵懒，伫立明河侧。\n不见津头艇子，望绝南飞翼。\n云梁千尺。\n尘缘一点，回首西风又陈迹。\n那知天上计拙，乞巧楼南北。\n瓜果几度凄凉，寂寞罗池客。\n人事回廊缥缈，谁见金钗擘。\n今夕何夕。\n杯残月堕，但耿银河漫天碧。"},
{"title": "韩庄闸舟中七夕", "author": "姚燮", "dynasty": "清代", "content": "木兰桨子藕花乡，唱罢厅红晚气凉。\n烟外柳丝湖外水，山眉澹碧月眉黄。"},
{"title": "浣溪沙·七夕年年信不违", "author": "毛文锡", "dynasty": "五代", "content": "七夕年年信不违，银河清浅白云微，蟾光鹊影伯劳飞。\n每恨蟪蛄怜婺女，几回娇妒下鸳机，今宵嘉会两依依。"},
{"title": "小重山·七夕病中", "author": "吕渭老", "dynasty": "宋代", "content": "半夜灯残鼠上檠。\n上窗风动竹，月微明。\n梦魂偏记水西亭。\n琅玕碧，花影弄蜻蜓。\n千里暮云平，南楼催上烛，晚来晴。\n酒阑人散斗西倾。\n天如水，团扇扑流萤。"},
{"title": "荔枝香近·七夕", "author": "吴文英", "dynasty": "宋代", "content": "睡轻时闻，晚鹊噪庭树。\n又说今夕天津，西畔重欢遇。\n蛛丝暗锁红楼，燕子穿帘处。\n天上、未比人间更情苦。\n秋鬓改，妒月姊、长眉妩。\n过雨西风，数叶井梧愁舞。\n梦入蓝桥，几点疏星映朱户。\n泪湿沙边凝伫。"},
{"title": "他乡七夕", "author": "孟浩然", "dynasty": "唐代", "content": "他乡逢七夕，旅馆益羁愁。\n不见穿针妇，空怀故国楼。\n绪风初减热，新月始临秋。\n谁忍窥河汉，迢迢问斗牛。"},
{"title": "鹊桥仙·七夕送陈令举", "author": "苏轼", "dynasty": "宋代", "content": "缑山仙子，高情云渺，不学痴牛騃女。\n凤箫声断月明中，举手谢、时人欲去。\n客槎曾犯，银河微浪，尚带天风海雨。\n相逢一醉是前缘，风雨散、飘然何处。"},
{"title": "夺锦标·七夕", "author": "张埜", "dynasty": "元代", "content": "凉月横舟，银河浸练，万里秋容如拭。\n冉冉鸾骖鹤驭，桥倚高寒，鹊飞空碧。\n问欢情几许？早收拾、新愁重织。\n恨人间、会少离多，万古千秋今夕。\n谁念文园病客？夜色沉沉，独抱一天岑寂。\n忍记穿针亭榭，金鸭香寒，玉徽尘积。\n凭新凉半枕，又依稀、行云消息。\n听窗前、泪雨浪浪，梦里檐前犹滴。"},
{"title": "喜春来·七夕", "author": "佚名", "dynasty": "元代", "content": "天孙一夜停机暇，人世千家乞巧忙，想双星心事密话头长。\n七月七，回首笑三郎。"},
{"title": "鹧鸪天·当日佳期鹊误传", "author": "晏几道", "dynasty": "宋代", "content": "当日佳期鹊误传。\n至今犹作断肠仙。\n桥成汉渚星波外，人在鸾歌凤舞前。\n欢尽夜，别经年。\n别多欢少奈何天。\n情知此会无长计，咫尺凉蟾亦未圆。"},
{"title": "七夕", "author": "罗隐", "dynasty": "唐代", "content": "络角星河菡萏天，一家欢笑设红筵。\n应倾谢女珠玑箧，尽写檀郎锦绣篇。\n香帐簇成排窈窕，金针穿罢拜婵娟。\n铜壶漏报天将晓，惆怅佳期又一年。"},
{"title": "七夕二首·其二", "author": "德容", "dynasty": "清代", "content": "织女牵牛送夕阳，临看不觉鹊桥长。\n最伤今夜离愁曲，遥对天涯愈断肠。"},
{"title": "七夕二首·其一", "author": "德容", "dynasty": "清代", "content": "玉露金风报素秋，穿针楼上独含愁。\n双星何事今宵会，遗我庭前月一钩。"},
{"title": "七夕", "author": "李贺", "dynasty": "唐代", "content": "别浦今朝暗，罗帷午夜愁。\n鹊辞穿线月，花入曝衣楼。\n天上分金镜，人间望玉钩。\n钱塘苏小小，更值一年秋。"},
{"title": "惜秋华·七夕", "author": "吴文英", "dynasty": "宋代", "content": "露罥蛛丝，小楼阴堕月，秋惊华鬓。\n宫漏未央，当时钿钗遗恨。\n人间梦隔西风，算天上、年华一瞬。\n相逢，纵相疏、胜却巫阳无准。\n何处动凉讯。\n听露井梧桐，楚骚成韵。\n彩云断、翠羽散，此情难问。\n银河万古秋声，但望中、婺星清润。\n轻俊。\n度金针、漫牵方寸。"},
{"title": "七夕", "author": "杨朴", "dynasty": "宋代", "content": "未会牵牛意若何，须邀织女弄金梭。\n年年乞与人间巧，不道人间巧已多。"},
{"title": "七夕", "author": "徐凝", "dynasty": "唐代", "content": "一道鹊桥横渺渺，千声玉佩过玲玲。\n别离还有经年客，怅望不如河鼓星。"},
{"title": "鹊桥仙·七夕", "author": "苏轼", "dynasty": "宋代", "content": "缑山仙子，高清云渺，不学痴牛騃女。\n凤箫声断月明中，举手谢时人欲去。\n客槎曾犯，银河波浪，尚带天风海雨。\n相逢一醉是前缘，风雨散、飘然何处？"},
{"title": "鹊桥仙·七夕", "author": "范成大", "dynasty": "宋代", "content": "双星良夜，耕慵织懒，应被群仙相妒。\n娟娟月姊满眉颦，更无奈、风姨吹雨。\n相逢草草，争如休见，重搅别离心绪。\n新欢不抵旧愁多，倒添了、新愁归去。"},
{"title": "七夕", "author": "白居易", "dynasty": "唐代", "content": "烟霄微月澹长空，银汉秋期万古同。\n几许欢情与离恨，年年并在此宵中。"},
{"title": "沉醉东风·七夕", "author": "卢挚", "dynasty": "元代", "content": "银烛冷秋光画屏，碧天晴夜静闲亭。\n蛛丝度绣针，龙麝焚金鼎。\n庆人间七夕佳令。\n卧看牵牛织女星，月转过梧桐树影。"},
{"title": "二郎神·炎光谢", "author": "柳永", "dynasty": "宋代", "content": "炎光谢。\n过暮雨、芳尘轻洒。\n乍露冷风清庭户，爽天如水，玉钩遥挂。\n应是星娥嗟久阻，叙旧约、飙轮欲驾。\n极目处、微云暗度，耿耿银河高泻。\n闲雅。\n须知此景，古今无价。\n运巧思、穿针楼上女，抬粉面、云鬟相亚。\n钿合金钗私语处，算谁在、回廊影下。\n愿天上人间，占得欢娱，年年今夜。"},
{"title": "辛未七夕", "author": "李商隐", "dynasty": "唐代", "content": "恐是仙家好别离，故教迢递作佳期。\n由来碧落银河畔，可要金风玉露时。\n清漏渐移相望久，微云未接过来迟。\n岂能无意酬乌鹊，惟与蜘蛛乞巧丝。"},
{"title": "渔父·渔父醒", "author": "苏轼", "dynasty": "宋代", "content": "渔父醒，春江午，梦断落花飞絮。\n酒醒还醉醉还醒，一笑人间今古。"},
{"title": "书琵琶背", "author": "李煜", "dynasty": "五代", "content": "侁自肩如削，难胜数缕绦。\n天香留凤尾，馀暖在檀槽。"},
{"title": "妾薄命·为曾南丰作", "author": "陈师道", "dynasty": "宋代", "content": "主家十二楼，一身当三千。\n古来妾薄命，事主不尽年。\n起舞为主寿，相送南阳阡。\n忍著主衣裳，为人作春妍。\n有声当彻天，有泪当彻泉。\n死者恐无知，妾身长自怜。\n叶落风不起，山空花自红。\n捐世不待老，惠妾无其终。\n一死尚可忍，百岁何当穷？天地岂不宽？妾身自不容。\n死者如有知，杀身以相从。\n向来歌舞地，夜雨鸣寒蛩。"},
{"title": "梦武昌", "author": "揭傒斯", "dynasty": "元代", "content": "黄鹤楼前鹦鹉洲，梦中浑似昔时游。\n苍山斜入三湘路，落日平铺七泽流。\n鼓角沈雄遥动地，帆樯高下乱维舟。\n故人虽在多分散，独向南池看白鸥。"},
{"title": "宫中行乐词八首", "author": "李白", "dynasty": "唐代", "content": "小小生金屋，盈盈在紫微。\n山花插宝髻，石竹绣罗衣。\n每出深宫里，常随步辇归。\n只愁歌舞散，化作彩云飞。\n柳色黄金嫩，梨花白雪香。\n玉楼巢翡翠，金殿锁鸳鸯。\n选妓随雕辇，征歌出洞房。\n宫中谁第一，飞燕在昭阳。\n卢橘为秦树，蒲桃出汉宫。\n烟花宜落日，丝管醉春风。\n笛奏龙吟水，箫鸣凤下空。\n君王多乐事，还与万方同。\n玉树春归日，金宫乐事多。\n后庭朝未入，轻辇夜相过。\n笑出花间语，娇来竹下歌。\n莫教明月去，留著醉嫦娥。\n绣户香风暖，纱窗曙色新。\n宫花争笑日，池草暗生春。\n绿树闻歌鸟，青楼见舞人。\n昭阳桃李月，罗绮自相亲。\n今日明光里，还须结伴游。\n春风开紫殿，天乐下朱楼。\n艳舞全知巧，娇歌半欲羞。\n更怜花月夜，宫女笑藏钩。\n寒雪梅中尽，春风柳上归。\n宫莺娇欲醉，檐燕语还飞。\n迟日明歌席，新花艳舞衣。\n晚来移彩仗，行乐泥光辉。\n水绿南薰殿，花红北阙楼。\n莺歌闻太液，凤吹绕瀛洲。\n素女鸣珠佩，天人弄彩球。\n今朝风日好，宜入未央游。"},
{"title": "与陈给事书", "author": "韩愈", "dynasty": "唐代", "content": "愈再拜：愈之获见于阁下有年矣。\n始者亦尝辱一言之誉。\n贫贱也，衣食于奔走，不得朝夕继见。\n其后，阁下位益尊，伺候于门墙者日益进。\n夫位益尊，则贱者日隔；伺候于门墙者日益进，则爱博而情不专。\n愈也道不加修，而文日益有名。\n夫道不加修，则贤者不与；文日益有名，则同进者忌。\n始之以日隔之疏，加之以不专之望，以不与者之心，而听忌者之说。\n由是阁下之庭，无愈之迹矣。\n　　去年春，亦尝一进谒于左右矣。\n温乎其容，若加其新也；属乎其言，若闵其穷也。\n退而喜也，以告于人。\n其后，如东京取妻子，又不得朝夕继见。\n及其还也，亦尝一进谒于左右矣。\n邈乎其容，若不察其愚也；悄乎其言，若不接其情也。\n退而惧也，不敢复进。\n　　今则释然悟，翻然悔曰：其邈也，乃所以怒其来之不继也；其悄也，乃所以示其意也。\n不敏之诛，无所逃避。\n不敢遂进，辄自疏其所以，并献近所为《复志赋》以下十首为一卷，卷有标轴。\n《送孟郊序》一首，生纸写，不加装饰。\n皆有揩字注字处，急于自解而谢，不能俟更写。\n阁下取其意而略其礼可也。\n　　愈恐惧再拜。"},
{"title": "将归旧山留别孟郊", "author": "鲍溶", "dynasty": "唐代", "content": "择木无利刃，羡鱼无巧纶。\n如何不量力，自取中路贫。\n前者不厌耕，一日不离亲。\n今来千里外，我心不在身。\n悠悠慈母心，惟愿才如人。\n蚕桑能几许，衣服常着新。\n一饭吐尺丝，谁见此殷勤。\n别君归耕去，持火烧车轮。"},
{"title": "甘州·寄李筠房", "author": "张炎", "dynasty": "宋代", "content": "望涓涓、一水隐芙蓉，几被暮云遮。\n正凭高送目，西风断雁，残月平沙。\n未觉丹枫尽老，摇落已堪嗟。\n无避秋声处，愁满天涯。\n一自盟鸥别后，甚酒瓢诗锦，轻误年华。\n料荷衣初暖，不忍负烟霞。\n记前度翦灯一笑，再相逢、知在那人家。\n空山远，白云休赠，只赠梅花。"},
{"title": "谢公亭·盖谢脁范云之所游", "author": "李白", "dynasty": "唐代", "content": "谢亭离别处，风景每生愁。\n客散青天月，山空碧水流。\n池花春映日，窗竹夜鸣秋。\n今古一相接，长歌怀旧游。"},
{"title": "再授连州至衡阳酬柳柳州赠别", "author": "刘禹锡", "dynasty": "唐代", "content": "去国十年同赴召，渡湘千里又分歧。\n重临事异黄丞相，三黜名惭柳士师。\n归目并随回雁尽，愁肠正遇断猿时。\n桂江东过连山下，相望长吟有所思。"},
{"title": "渔家傲·三十年来无孔窍", "author": "黄庭坚", "dynasty": "宋代", "content": "三十年来无孔窍，几回得眼还迷照。\n一见桃花参学了。\n呈法要，无弦琴上单于调。\n摘叶寻枝虚半老，看花特地重年少。\n今后水云人欲晓。\n非玄妙，灵云合被桃花笑。"},
{"title": "日人石井君索和即用原韵", "author": "秋瑾", "dynasty": "近现代", "content": "漫云女子不英雄，万里乘风独向东。\n诗思一帆海空阔，梦魂三岛月玲珑。\n铜驼已陷悲回首，汗马终惭未有功。\n如许伤心家国恨，那堪客里度春风。"},
{"title": "汨罗遇风", "author": "柳宗元", "dynasty": "唐代", "content": "南来不作楚臣悲，重入修门自有期。\n为报春风汨罗道，莫将波浪枉明时。"},
{"title": "思佳客·迷蝶无踪晓梦沉", "author": "吴文英", "dynasty": "宋代", "content": "迷蝶无踪晓梦沉，寒香深闭小庭心。\n欲知湖上春多少，但看楼前柳浅深。\n愁自遣，酒孤斟。\n一帘芳景燕同吟。\n杏花宜带斜阳看，几阵东风晚又阴。"},
{"title": "好事近·湘舟有作", "author": "文廷式", "dynasty": "近现代", "content": "翠岭一千寻，岭上彩云如幄。\n云影波光相射，荡楼台春绿。\n仙鬟撩鬓倚双扉，窈窕一枝玉。\n日暮九疑何处？认舜祠丛竹。"},
{"title": "锦帐春·席上和叔高韵", "author": "辛弃疾", "dynasty": "宋代", "content": "春色难留，酒杯常浅。\n把旧恨、新愁相间。\n五更风，千里梦，看飞红几片。\n这般庭院。\n几许风流，几般娇懒。\n问相见、何如不见。\n燕飞忙，莺语乱。\n恨重帘不卷。\n翠屏平远。"},
{"title": "鹊桥仙·春情", "author": "黄升", "dynasty": "宋代", "content": "青林雨歇，珠帘风细，人在绿阴庭院。\n夜来能有几多寒，已瘦了、梨花一半。\n宝钗无据，玉琴难托，合造一襟幽怨。\n云窗雾阁事茫茫，试与问、可杏双燕。"},
{"title": "南乡子·集调名", "author": "龚翔麟", "dynasty": "清代", "content": "拨棹蓦山溪。\n月上瓜州杨柳枝。\n金盏玉人歌解佩。\n一片子。\n绿盖舞风轻簇水。"},
{"title": "菩萨蛮·眉尖早识愁滋味", "author": "黄公度", "dynasty": "宋代", "content": "眉尖早识愁滋味，娇羞未解论心事。\n试问忆人不？无言但点头。\n嗔人归不早，故把金杯恼。\n醉看舞时腰，还如旧日娇。"},
{"title": "醉太平·春晚", "author": "辛弃疾", "dynasty": "宋代", "content": "态浓意远。\n眉颦笑浅。\n薄罗衣窄絮风软。\n鬓云欺翠卷。\n南园花树春光暖。\n红香径里榆钱满。\n欲上秋千又惊懒。\n且归休怕晚。"},
{"title": "南乡子·戊申秋隽喜晤故人", "author": "高鹗", "dynasty": "清代", "content": "甘露洒瑶池，洗出新妆换旧姿。\n今日方教花并蒂，迟迟，终是莲台大士慈。\n明月照相思，也得姮娥念我痴。\n同到花前携手拜，孜孜，谢了杨枝谢桂枝。"},
{"title": "醉太平·西湖寻梦", "author": "王蕴章", "dynasty": "近现代", "content": "炉烟一窗，瓶花一床，更添十里湖光，对南屏晚妆。\n藕风气香，竹风韵凉，等他月照回廊，浴鸳鸯一双。"},
{"title": "眼儿媚·平沙芳草渡头村", "author": "洪咨夔", "dynasty": "宋代", "content": "平沙芳草渡头村。\n绿遍去年痕。\n游丝下上，流莺来往，无限销魂。\n绮窗深静人归晚，金鸭水沈温。\n海棠影下，子规声里，立尽黄昏。"},
{"title": "金缕曲·次女绣孙", "author": "俞樾", "dynasty": "清代", "content": "次女绣孙，倚此咏落花，词意凄惋。\n有云：“叹年华，我亦愁中老”，余谓少年人不宜作此，因广其意，亦成一阕。\n花信匆匆度。\n算春来、瞢腾一醉，绿阴如许！万紫千红飘零尽，凭仗东风送去。\n更不问、埋香何处？却笑痴儿真痴绝，感年华、写出伤心句：“春去也，那能驻？”浮生大抵无非寓。\n慢流连、鸣鸠乳燕，落花飞絮。\n毕竟韶华何尝老，休道春归太遽。\n看岁岁朱颜犹故。\n我亦浮生蹉跎甚，坐花阴、未觉斜阳暮。\n凭彩笔，绾春住。"},
{"title": "清平乐·夜发香港", "author": "朱孝臧", "dynasty": "清代", "content": "舷灯渐灭，沙动荒荒月。\n极目天低无去鹘，何处中原一发？江湖息影初程，舵楼一笛风生。\n不信狂涛东驶，蛟龙偶语分明。"},
{"title": "谒金门·杨花落", "author": "李清臣", "dynasty": "宋代", "content": "杨花落，燕子横穿朱阁。\n苦恨春醪如水薄，闲愁无处着。\n绿野带红山落角，桃杏参差残萼。\n历历危樯沙外泊，东风晚来恶。"},
{"title": "更漏子·春夜阑", "author": "牛峤", "dynasty": "唐代", "content": "春夜阑，更漏促，金烬暗挑残烛。\n惊梦断，锦屏深，两乡明月心。\n闺草碧，望归客，还是不知消息。\n辜负我，悔怜君，告天天不闻。"},
{"title": "浣溪沙·初夏", "author": "叶小鸾", "dynasty": "明代", "content": "香到酴醾送晚凉，荇风轻约薄罗裳。\n曲阑凭遍思偏长。\n自是幽情慵卷幌，不关春色恼人肠。\n误他双燕未归梁。"},
{"title": "蝶恋花·庭院深深人悄悄", "author": "谭献", "dynasty": "近现代", "content": "庭院深深人悄悄，埋怨鹦哥，错报韦郎到。\n压鬓钗梁金凤小，低头只是闲烦恼。\n花发江南年正少，红袖高楼，争抵还乡好？遮断行人西去道，轻躯愿化车前草。"},
{"title": "临江仙·和子珍", "author": "谭献", "dynasty": "近现代", "content": "芭蕉不展丁香结，匆匆过了春三。\n罗衣花下倚娇憨。\n玉人吹笛，眼底是江南。\n最是酒阑人散后，疏风拂面微酣。\n树犹如此我何堪？离亭杨柳，凉月照毵毵。"},
{"title": "临江仙·客睡厌听深夜雨", "author": "吴翌凤", "dynasty": "清代", "content": "客睡厌听深夜雨，潇潇彻夜偏闻。\n晨红太早鸟喧群。\n霁痕才着树，山意未离云。\n梅粉堆阶慵不扫，等闲过却初春。\n谢桥新涨碧粼粼。\n茜衫毡笠子，已有听泉人。"},
{"title": "蝶恋花·春江暖涨桃花水", "author": "顾德辉", "dynasty": "宋代", "content": "陈浩然招游观音山，宴张氏楼。\n徐姬楚兰佐酒，以琵琶度曲。\n郯云台为之心醉。\n口占戏之。\n春江暖涨桃花水。\n画舫珠帘，载酒东风里。\n四面青山青似洗，白云不断山中起。\n过眼韶华浑有几。\n玉手佳人，笑把琶琶理。\n枉杀云台标内史，断肠只合江州死。"},
{"title": "清平乐·瓜洲渡口", "author": "李好古", "dynasty": "宋代", "content": "瓜州渡口。\n恰恰城如斗。\n乱絮飞钱迎马首。\n也学玉关榆柳。\n面前直控金山。\n极知形胜东南。\n更愿诸公著意，休教忘了中原。"},
{"title": "相见欢·深林几处啼鹃", "author": "庄棫", "dynasty": "清代", "content": "深林几处啼鹃，梦如烟。\n直到梦难寻处倍缠绵。\n蝶自舞，莺自语，总凄然。\n明月空庭如水似华年。"},
{"title": "如梦令·野店几杯空酒", "author": "向滈", "dynasty": "宋代", "content": "野店几杯空酒。\n醉里两眉长皱。\n已自不成眠，那更酒醒时候。\n知否。\n知否。\n直是为他消瘦。"},
{"title": "金缕曲·丁未五月归国旋复东渡却寄沪上诸君子", "author": "梁启超", "dynasty": "近现代", "content": "丁未五月归国，旋复东渡，却寄沪上诸子。\n瀚海飘流燕，乍归来、依依难认，旧家庭院。\n惟有年时芳俦在，一例差池双剪。\n相对向、斜阳凄怨。\n欲诉奇愁无可诉，算兴亡、已惯司空见。\n忍抛得，泪如线。\n故巢似与人留恋。\n最多情、欲黏还坠，落泥片片。\n我自殷勤衔来补，珍重断红犹软。\n又生恐、重帘不卷。\n十二曲阑春寂寂，隔蓬山、何处窥人面？休更问，恨深浅。"},
{"title": "虞美人·槐阴别院宜清昼", "author": "元好问", "dynasty": "金朝", "content": "槐阴别院宜清昼，入座春风秀。\n美人图子阿谁留。\n都是宣和名笔，内家收。\n莺莺燕燕分飞后，粉淡梨花瘦。\n只除苏小不风流。\n斜插一枝萱草，凤钗头。"},
{"title": "浣溪沙·燕垒雏空日正长", "author": "汤允绩", "dynasty": "明代", "content": "燕垒雏空日正长，一川残雨映斜阳。\n鸬鹚晒翅满鱼梁。\n榴叶拥花当北户，竹根抽笋出东墙。\n小庭孤坐懒衣裳。"},
{"title": "四字令·拟花间", "author": "周密", "dynasty": "宋代", "content": "眉消睡黄。\n春凝泪妆。\n玉屏水暖微香。\n听蜂儿打窗。\n筝尘半妆。\n绡痕半方。\n愁心欲诉垂杨。\n奈飞红正忙。"},
{"title": "定西番·苍翠浓阴满院", "author": "毛熙震", "dynasty": "五代", "content": "苍翠浓阴满院，莺对语，蝶交飞，戏蔷薇。\n斜日倚阑风好，余香出绣衣。\n未得玉郎消息，几时归。"},
{"title": "忆少年·年时酒伴", "author": "曹组", "dynasty": "宋代", "content": "年时酒伴，年时去处，年时春色。\n清明又近也，却天涯为客。\n念过眼、光阴难再得。\n想前欢、尽成陈迹。\n登临恨无语，把阑干暗拍。"},
{"title": "喜迁莺·晓月坠", "author": "和凝", "dynasty": "五代", "content": "晓月坠，宿云披，银烛锦屏帷。\n建章钟动玉绳低，宫漏出花迟。\n春态浅，来双燕，红日渐长一线。\n严妆欲罢啭黄鹂，飞上万年枝。"},
{"title": "谒金门·七月既望湖上雨后作", "author": "厉鹗", "dynasty": "清代", "content": "凭画槛，雨洗秋浓人淡。\n隔水残霞明冉冉，小山三四点。\n艇子几时同泛？待折荷花临鉴。\n日日绿盘疏粉艳，西风无处减。"},
{"title": "鹧鸪天·一夜冰澌满玉壶", "author": "石孝友", "dynasty": "宋代", "content": "一夜冰澌满玉壶。\n五更喜气动洪炉。\n门前桃李知麟集，庭下芝兰看鲤趋。\n泉脉动，草心苏。\n日长添得绣工夫。\n试询补衮弥缝手，真个曾添一线无。"},
{"title": "小重山·谁向江头遗恨浓", "author": "祖可", "dynasty": "宋代", "content": "谁向江头遗恨浓，碧波流不断，楚山重。\n柳烟和雨隔疏钟。\n黄昏后，罗幕更朦胧。\n桃李小园空，阿谁犹笑语，拾残红？珠帘卷尽夜来风。\n人不见，春在绿芜中。"},
{"title": "渔家傲·诗句一春浑漫与", "author": "段克己", "dynasty": "金朝", "content": "诗句一春浑漫与，纷纷红紫但尘土。\n楼外垂杨千万缕，风落絮，栏干倚遍空无语。\n毕竟春归何处所，树头树底无寻处。\n唯有闲愁将不去，依旧住，伴人直到黄昏雨。"},
{"title": "潇湘神·零陵作", "author": "屈大均", "dynasty": "清代", "content": "湘水流，湘水流，九疑云物至今秋。\n若问二妃何处所，零陵芳草露中愁。"},
{"title": "谒金门·闲院宇", "author": "卢祖皋", "dynasty": "宋代", "content": "闲院宇。\n独自行来行去。\n花片无声帘外雨。\n峭寒生碧树。\n做弄清明时序。\n料理春酲情绪。\n忆得归时停棹处。\n画桥看落絮。"},
{"title": "霜天晓角·晚次东阿", "author": "朱彝尊", "dynasty": "清代", "content": "鞭影匆匆，又铜城驿东。\n过雨碧罗天净，才八月，响初鸿。\n微风何寺钟？夕曛岚翠重。\n十里鱼山断处，留一抹、枣林红。"},
{"title": "陌上花·有怀", "author": "张翥", "dynasty": "元代", "content": "关山梦里，归来还又、岁华催晚。\n马影鸡声，谙尽倦邮荒馆。\n绿笺密记多情事，一看一回肠断。\n待殷勤寄与，旧游莺燕，水流云散。\n满罗衫是酒，香痕凝处，唾碧啼红相半。\n只恐梅花，瘦倚夜寒谁暖？不成便没相逢日，重整钗鸾筝雁。\n但何郎，纵有春风词笔，病怀浑懒。"},
{"title": "临江仙·夜泊瓜洲", "author": "吴锡麒", "dynasty": "清代", "content": "月黑星移灯屡闪，依稀打过初更。\n清游如此太多情。\n豆花凉帖地，知雨咽虫声。\n渐逼疏蓬风淅淅，几家茅屋都扃。\n茨茹荷叶认零星。\n不知潮欲落，渔梦悄然生。"},
{"title": "苏武慢·寒夜闻角", "author": "况周颐", "dynasty": "清代", "content": "愁入云遥，寒禁霜重，红烛泪深人倦。\n情高转抑，思往难回，凄咽不成清变。\n风际断时，迢递天涯，但闻更点。\n枉教人回首，少年丝竹，玉容歌管。\n凭作出、百绪凄凉，凄凉惟有，花冷月闲庭院。\n珠帘绣幕，可有人听？听也可曾肠断？除却塞鸿，遮莫城乌，替人惊惯。\n料南枝明月，应减红香一半。"},
{"title": "减字木兰花·春夜闻隔墙歌吹声", "author": "项鸿祚", "dynasty": "清代", "content": "阑珊心绪，醉倚绿琴相伴住。\n一枕新愁，残夜花香月满楼。\n繁笙脆管，吹得锦屏春梦远。\n只有垂杨，不放秋千影过墙。"},
{"title": "风流子·茅舍槿篱溪曲", "author": "孙光宪", "dynasty": "五代", "content": "茅舍槿篱溪曲，鸡犬自南自北。\n菰叶长，水葓开，门外春波涨绿。\n听织，声促，轧轧鸣梭穿屋。"},
{"title": "鹧鸪天·搭柳栏干倚伫频", "author": "史达祖", "dynasty": "宋代", "content": "搭柳栏干倚伫频，杏帘胡蝶绣床春。\n十年花骨东风泪，几点螺香素壁尘。\n箫外月，梦中云，秦楼楚殿可怜身。\n新愁换尽风流性，偏恨鸳鸯不念人。"},
{"title": "烛影摇红·题安陆浮云楼", "author": "廖世美", "dynasty": "宋代", "content": "霭霭春空，画楼森耸凌云渚。\n紫薇登览最关情，绝妙夸能赋。\n惆怅相思迟暮。\n记当日、朱阑共语。\n塞鸿难问，岸柳何穷，别愁纷絮。\n催促年光，旧来流水知何处。\n断肠何必更残阳，极目伤平楚。\n晚霁波声带雨。\n悄无人、舟横野渡。\n数峰江上，芳草天涯，参差烟树。"},
{"title": "虞美人·无聊", "author": "陈维崧", "dynasty": "清代", "content": "无聊笑捻花枝说，处处鹃啼血。\n好花须映好楼台，休傍秦关蜀栈战场开。\n倚楼极目深愁绪，更对东风语。\n好风休簸战旗红，早送鲥鱼如雪过江东。"},
{"title": "点绛唇·春愁", "author": "赵鼎", "dynasty": "宋代", "content": "香冷金炉，梦回鸳帐馀香嫩。\n更无人问。\n一枕江南恨。\n消瘦休文，顿觉春衫褪。\n清明近。\n杏花吹尽。\n薄暮东风紧。"},
{"title": "秦楼月·浮云集", "author": "范成大", "dynasty": "宋代", "content": "浮云集。\n轻雷隐隐初惊蛰。\n初惊蛰。\n鹁鸠鸣怒，绿杨风急。\n玉炉烟重香罗浥。\n拂墙浓杏燕支湿。\n燕支湿。\n花梢缺处，画楼人立。"},
{"title": "生查子·烟雨晚晴天", "author": "魏承班", "dynasty": "五代", "content": "烟雨晚晴天，零落花无语。\n难话此时心，梁燕双来去。\n琴韵对薰风，有恨和情抚。\n肠断断弦频，泪滴黄金缕。"},
{"title": "木兰花慢·武林归舟中作", "author": "董士锡", "dynasty": "清代", "content": "看斜阳一缕，刚送得，片帆归。\n正岸绕孤城，波回野渡，月暗闲堤。\n依稀是谁相忆？但轻魂如梦逐烟飞。\n赢得双双泪眼，从教涴尽罗衣。\n江南几日又天涯，谁与寄相思？怅夜夜霜花，空林开遍，也只侬知。\n安排十分秋色，便芳菲总是别离时。\n惟有醉将醽醁，任他柔橹轻移。"},
{"title": "武陵春·走去走来三百里", "author": "辛弃疾", "dynasty": "宋代", "content": "走去走来三百里，五日以为期。\n六日归时已是疑。\n应是望多时。\n鞭个马儿归去也，心急马行迟。\n不免相烦喜鹊儿。\n先报那人知。"},
{"title": "点绛唇·厚地高天", "author": "王国维", "dynasty": "近现代", "content": "厚地高天，侧身颇觉平生左。\n小斋如舸，自许回旋可。\n聊复浮生，得此须臾我。\n乾坤大，霜林独坐，红叶纷纷堕。"},
{"title": "浣溪沙·语燕鸣鸠白昼长", "author": "刘基", "dynasty": "明代", "content": "语燕鸣鸠白昼长，黄蜂紫蝶草花香。\n苍江依旧绕斜阳。\n泛水浮萍随处满，舞风轻絮霎时狂。\n清和院宇麦秋凉。"},
{"title": "虞美人·韶华争肯偎人住", "author": "董士锡", "dynasty": "清代", "content": "韶华争肯偎人住？已是滔滔去。\n西风无赖过江来，历尽千山万水几时回？秋声带叶萧萧落，莫响城头角！浮云遮月不分明，谁挽长江一洗放天青？"},
{"title": "杨柳枝·桃源仙子不须夸", "author": "司空图", "dynasty": "唐代", "content": "桃源仙子不须夸，闻道惟裁一片花。\n何似浣纱溪畔住，绿阴相间两三家。"},
{"title": "玉蝴蝶·为甚夜来添病", "author": "佚名", "dynasty": "宋代", "content": "为甚夜来添病，强临宝镜，憔悴娇慵。\n一任钗横鬓乱，永日熏风。\n恼脂消榴红径里，羞玉减蝶粉丛中。\n思悠悠，垂帘独坐，传遍熏笼。\n朦胧。\n玉人不见，罗裁囊寄，锦写笺封。\n约在春归，夏来依旧各西东。\n粉墙花影来疑是，罗帐雨梦断成空。\n最难忘，屏边瞥见，野外相逢。"},
{"title": "好事近·分手柳花天", "author": "陈维崧", "dynasty": "清代", "content": "夏日，史蘧庵先生招饮，即用先生《喜余归自吴阊》过访原韵。\n分手柳花天，雪向晴窗飘落。\n转眼葵肌初绣，又红欹栏角。\n别来世事一番新，只吾徒犹昨。\n话到英雄失路，忽凉风索索。"},
{"title": "好事近·飞雪过江来", "author": "吕渭老", "dynasty": "宋代", "content": "飞雪过江来，船在赤栏桥侧。\n惹报布帆无恙，著两行亲札。\n从今日日在南楼，鬓自此时白。\n一咏一觞谁共，负平生书册。"},
{"title": "好事近·雨后晓寒轻", "author": "魏夫人", "dynasty": "宋代", "content": "雨后晓寒轻，花外早莺啼歇。\n愁听隔溪残漏，正一声凄咽。\n不堪西望去程赊，离肠万回结。\n不似海棠阴下，按《凉州》时节。"},
{"title": "婆罗门引·春尽夜", "author": "夏完淳", "dynasty": "明代", "content": "晚鸦飞去，一枝花影送黄昏。\n春归不阻重门。\n辞却江南三月，何处梦堪温？更阶前新绿，空锁芳尘。\n随风摇曳云，不须兰棹朱轮。\n只有梧桐枝上，留得三分。\n多情皓魄，怕明宵、还照旧钗痕。\n登楼望、柳外销魂。"},
{"title": "高阳台·桥影流虹", "author": "朱彝尊", "dynasty": "清代", "content": "吴江叶元礼，少日过流虹桥，有女子在楼上，见而慕之，竟至病死。\n气方绝，适元礼复过其门，女之母以女临终之言告叶，叶入哭，女目始瞑。\n友人为作传，余记以词。\n桥影流虹，湖光映雪，翠帘不卷春深。\n一寸横波，断肠人在楼阴。\n游丝不系羊车住，倩何人、传语青禽？最难禁。\n倚遍雕阑，梦遍罗衾。\n重来已是朝云散，怅明珠佩冷，紫玉烟沉。\n前度桃花，依然开满江浔。\n钟情怕到相思路，盼长堤、草尽红心。\n动愁吟。\n碧落黄泉，两处难寻。"},
{"title": "乌夜啼·同瞻园登戒坛千佛阁", "author": "朱孝臧", "dynasty": "清代", "content": "春云深宿虚坛，磬初残，步绕松阴双引出朱阑。\n吹不断，黄一线，是桑干，又是夕阳无语下苍山。"},
{"title": "千秋岁·半身屏外", "author": "惠洪", "dynasty": "宋代", "content": "半身屏外。\n睡觉唇红退。\n春思乱，芳心碎。\n空馀簪髻玉，不见流苏带。\n试与问，今人秀整谁宜对。\n湘浦曾同会。\n手搴轻罗盖。\n疑是梦，今犹在。\n十分春易尽，一点情难改。\n多少事，却随恨远连云海。"},
{"title": "临江仙·大风雨过马当山", "author": "薛时雨", "dynasty": "清代", "content": "雨骤风驰帆似舞，一舟轻度溪湾。\n人家临水有无间。\n江豚吹浪立，沙鸟得鱼闲。\n绝代才人天亦喜，借他只手回澜。\n而今无复旧词坛。\n马当山下路，空见野云还。"},
{"title": "夜行船·别情", "author": "谢绛", "dynasty": "宋代", "content": "昨夜佳期初共。\n鬓云低、翠翘金凤。\n尊前和笑不成歌，意偷转、眼波微送。\n草草不容成楚梦。\n渐寒深、翠帘霜重。\n相看送到断肠时，月西斜、画楼钟动。"},
{"title": "长相思·以书寄西泠诸友即题其后", "author": "吴锡麒", "dynasty": "清代", "content": "说相思，问相思，枫落吴江雁去迟。\n天寒二九时。\n怨谁知？梦谁知？可有梅花寄一枝？雪来翠羽飞。"},
{"title": "少年游·江南三月听莺天", "author": "吴锡麒", "dynasty": "清代", "content": "江南三月听莺天，买酒莫论钱。\n晚笋余花，绿阴青子，春老夕阳前。\n欲寻旧梦前溪去，过了柳三眠。\n桑径人稀，吴蚕才动，寒倚一梯烟。"},
{"title": "梦江南·红茉莉", "author": "屈大均", "dynasty": "清代", "content": "红茉莉，穿作一花梳。\n金缕抽残蝴蝶茧，钗头立冬凤凰雏。\n肯忆故人姝。"},
{"title": "定风波·为有书来与我期", "author": "庄棫", "dynasty": "清代", "content": "为有书来与我期，便从兰杜惹相思。\n昨夜蝶衣刚入梦，珍重，东风要到送春时。\n三月正当三十日，占得，春光毕竟共春归。\n只有成阴并结子，都是，而今但愿著花迟。"},
{"title": "浣溪沙·书虞元翁书", "author": "苏庠", "dynasty": "宋代", "content": "水榭风微玉枕凉。\n牙床角簟藕花香。\n野塘烟雨罩鸳鸯。\n红蓼渡头青嶂远，绿萍波上白鸥双。\n淋浪淡墨水云乡。"},
{"title": "浣溪沙·庭院沉沉白日斜", "author": "夏言", "dynasty": "明代", "content": "庭院沉沉白日斜，绿阴满地又飞花。\n瞢腾春梦绕天涯。\n帘幕受风低乳燕，池塘过雨急鸣蛙。\n酒醒明月照窗纱。"},
{"title": "浣溪沙·上巳", "author": "杨基", "dynasty": "明代", "content": "软翠冠儿簇海棠，砑罗衫子绣丁香。\n闲来水上踏青阳。\n风暖有人能作伴，日长无事可思量。\n水流花落任匆忙。"},
{"title": "荷叶杯·五月南塘水满", "author": "毛奇龄", "dynasty": "清代", "content": "五月南塘水满，吹断，鲤鱼风。\n小娘停棹濯纤指，水底，见花红。"},
{"title": "如梦令·紫黯红愁无绪", "author": "龚自珍", "dynasty": "清代", "content": "紫黯红愁无绪，日暮春归甚处？春更不回头，撇下一天浓絮。\n春住！春住！!黦了人家庭宇。"},
{"title": "采桑子·年年才到花时候", "author": "佚名", "dynasty": "宋代", "content": "年年才到花时候，风雨成旬。\n不肯开晴，误却寻花陌上人。\n今朝报道天晴也，花已成尘。\n寄语花神，何似当初莫做春。"},
{"title": "南乡子·路入南中", "author": "欧阳炯", "dynasty": "五代", "content": "路入南中，桄榔叶暗蓼花红。\n两岸人家微雨后，收红豆，树底纤纤抬素手。"},
{"title": "踏莎行·晚景", "author": "陈霆", "dynasty": "明代", "content": "流水孤村，荒城古道。\n槎牙老木乌鸢噪。\n夕阳倒影射疏林，江边一带芙蓉老。\n风暝寒烟，天低衰草，登楼望极群峰小。\n欲将归信问行人，青山尽处行人少。"},
{"title": "满宫花·月沉沉", "author": "尹鹗", "dynasty": "五代", "content": "月沉沉，人悄悄，一炷后庭香袅。\n风流帝子不归来，满地禁花慵扫。\n离恨多，相见少，何处醉迷三岛？漏清宫树子规啼，愁锁碧窗春晓。"},
{"title": "凤栖梧·绿暗红稀春已暮", "author": "葛长庚", "dynasty": "宋代", "content": "绿暗红稀春已暮，燕子衔泥，飞入垂杨处。\n柳絮欲停风不住，杜鹃声里山无数。\n竹杖芒鞋无定据，穿过溪南，独木横桥路。\n樵子渔师来又去，一川风月谁为主。"},
{"title": "浣溪沙·枕障薰炉隔绣帷", "author": "张曙", "dynasty": "唐代", "content": "枕障薰炉隔绣帷，二年终日苦相思，杏花明月始应知。\n天上人间何处去，旧欢新梦觉来时，黄昏微雨画帘垂。"},
{"title": "酹江月·夜凉", "author": "黄升", "dynasty": "宋代", "content": "西风解事，为人间、洗尽三庚烦暑。\n一枕新凉宜客梦，飞入藕花深处。\n冰雪襟怀，琉璃世界，夜气清如许。\n刬然长啸，起来秋满庭户。\n应笑楚客才高，兰成愁悴，遗恨传千古。\n作赋吟诗空自好，不直一杯秋露。\n淡月阑干，微云河汉，耿耿天催曙。\n此情谁会，梧桐叶上疏雨。"},
{"title": "相见欢·秋风吹到江村", "author": "顾彩", "dynasty": "清代", "content": "秋风吹到江村，正黄昏，寂寞梧桐夜雨不开门。\n一叶落，数声角，断羁魂，明日试看衣袂有啼痕。"},
{"title": "浣溪沙·红桥", "author": "王士祯", "dynasty": "清代", "content": "北郭清溪一带流，红桥风物眼中秋，绿杨城郭是扬州。\n西望雷塘何处是？香魂零落使人愁，淡烟芳草旧迷楼。"},
{"title": "减字浣溪沙·楼角初销一缕霞", "author": "贺铸", "dynasty": "宋代", "content": "楼角初销一缕霞，淡黄杨柳暗栖鸦。\n玉人和月摘梅花。\n笑捻粉香归洞户，更垂帘幕护窗纱。\n东风寒似夜来些。"},
{"title": "蝶恋花·旅月怀人", "author": "宋琬", "dynasty": "清代", "content": "月去疏帘才数尺，乌鹊惊飞，一片伤心白。\n万里故人关塞隔，南楼谁弄梅花笛？蟋蟀灯前欺病客，清影徘徊，欲睡何由得？墙角芭蕉风瑟瑟，生憎遮掩窗儿黑。"},
{"title": "青玉案·被檄出郊题陈氏山居", "author": "张榘", "dynasty": "宋代", "content": "西风乱叶溪桥树。\n秋在黄花羞涩处。\n满袖尘埃推不去。\n马蹄浓露，鸡声淡月，寂历荒村路。\n身名多被儒冠误。\n十载重来漫如许。\n且尽清樽公莫舞。\n六朝旧事，一江流水，万感天涯暮。"},
{"title": "诉衷情令·长安怀古", "author": "康与之", "dynasty": "宋代", "content": "阿房废址汉荒丘。\n狐兔又群游。\n豪华尽成春梦，留下古今愁。\n君莫上，古原头。\n泪难收。\n夕阳西下，塞雁南飞，渭水东流。"},
{"title": "瑞鹧鸪·榴花五月眼边明", "author": "赵彦端", "dynasty": "宋代", "content": "榴花五月眼边明。\n角簟流冰午梦清。\n江上扁舟停画桨，云间一笑濯尘缨。\n主人杯酒留连意，倦客关河去住情。\n都付驿亭今日水，伴人东去到江城。"},
{"title": "临江仙·峭壁参差十二峰", "author": "牛希济", "dynasty": "五代", "content": "峭壁参差十二峰，冷烟寒树重重。\n瑶姬宫殿是仙踪。\n金炉珠帐，香霭昼偏浓。\n一自楚王惊梦断，人间无路相逢。\n至今云雨带愁容，月斜江上，征棹动晨钟。"},
{"title": "湘妃怨·夜来雨横与风狂", "author": "阿鲁威", "dynasty": "元代", "content": "夜来雨横与风狂，断送西园满地香。\n晓来蜂蝶空游荡。\n苦难寻红锦妆，问东君归计何忙！尽叫得鹃声碎，却教人空断肠。\n漫劳动送客垂杨。"},
{"title": "阮郎归·杏花疏雨洒香堤", "author": "佟世南", "dynasty": "清代", "content": "杏花疏雨洒香堤，高楼帘幕垂。\n远山映水夕阳低，春愁压翠眉。\n芳草句，碧云辞，低徊闲自思。\n流莺枝上不曾啼，知君肠断时。"},
{"title": "如梦令·一抹斜阳沙觜", "author": "刘基", "dynasty": "明代", "content": "一抹斜阳沙觜，几点闲鸥草际，乌榜小渔舟，摇过半江秋水。\n风起，风起，棹入白苹花里。"},
{"title": "柳梢青·吴中", "author": "仲殊", "dynasty": "宋代", "content": "岸草平沙。\n吴王故苑，柳袅烟斜。\n雨后寒轻，风前香软，春在梨花。\n行人一棹天涯。\n酒醒处，残阳乱鸦。\n门外秋千，墙头红粉，深院谁家？"},
{"title": "惜分飞·寒夜", "author": "吴绮", "dynasty": "清代", "content": "昨晚西窗风料峭，又把黄梅瘦了。\n人被花香恼，起看天共青山老。\n鹤叫空庭霜月小，夜来冻云如晓。\n谁信多情道，相思渐觉诗狂少。"},
{"title": "浣溪沙·舟泊东流", "author": "薛时雨", "dynasty": "清代", "content": "一幅云蓝一叶舟，隔江山色镜中收。\n夕阳芳草满汀洲。\n客里莺花繁似锦，春来情思腻于油。\n兰桡扶梦驻东流。"},
{"title": "秦楼月·楼阴缺", "author": "范成大", "dynasty": "宋代", "content": "楼阴缺，栏干影卧东厢月。\n东厢月，一天风露，杏花如雪。\n隔烟催漏金虬咽，罗帏黯淡灯花结。\n灯花结，片时春梦，江南天阔。"},
{"title": "卜算子·燕子不曾来", "author": "蒋春霖", "dynasty": "清代", "content": "燕子不曾来，小院阴阴雨。\n一角阑干聚落花，此是春归处。\n弹泪别东风，把酒浇飞絮：化了浮萍也是愁，莫向天涯去！"},
{"title": "南歌子·手里金鹦鹉", "author": "温庭筠", "dynasty": "唐代", "content": "手里金鹦鹉，胸前绣凤凰。\n偷眼暗形相，不如从嫁与，作鸳鸯。"},
{"title": "昭君怨·春到南楼雪尽", "author": "万俟咏", "dynasty": "宋代", "content": "春到南楼雪尽。\n惊动灯期花信。\n小雨一番寒。\n倚阑干。\n莫把栏干频倚。\n一望几重烟水。\n何处是京华。\n暮云遮。"},
{"title": "浣溪沙·红桥", "author": "王士祯", "dynasty": "清代", "content": "白鸟朱荷引画桡，垂杨影里见红桥，欲寻往事已魂消。\n遥指平山山外路，断鸿无数水迢迢，新愁分付广陵潮。"},
{"title": "醉花间·休相问", "author": "毛文锡", "dynasty": "五代", "content": "休相问，怕相问，相问还添恨。\n春水满塘生，鸂鶒还相趁。\n昨夜雨霏霏，临明寒一阵。\n偏忆戍楼人，久绝边庭信。"},
{"title": "鹧鸪天·惜别", "author": "严仁", "dynasty": "宋代", "content": "一曲危弦断客肠。\n津桥捩柂转牙樯。\n江心云带蒲帆重，楼上风吹粉泪香。\n瑶草碧，柳芽黄。\n载将离恨过潇湘。\n请君看取东流水，方识人间别意长。"},
{"title": "菩萨蛮·落花迤逦层阴少", "author": "沈蔚", "dynasty": "宋代", "content": "落花迤逦层阴少，青梅竞弄枝头小。\n红色雨和烟，行人江那边。\n好花都过了，满地空芳草。\n落日醉醒问，一春无此寒。"},
{"title": "临江仙·忆旧", "author": "张弘范", "dynasty": "元代", "content": "千古武陵溪上路，桃源流水潺潺。\n可怜仙侣剩浓欢。\n黄鹂惊梦破，青鸟唤春还。\n回首旧游浑不见，苍烟一片荒山。\n玉人何处倚栏干。\n紫箫明月底，翠袖暮云寒。"},
{"title": "相见欢·落花如梦凄迷", "author": "纳兰性德", "dynasty": "清代", "content": "落花如梦凄迷，麝烟微，又是夕阳潜下小楼西。\n愁无限，消瘦尽，有谁知？闲教玉笼鹦鹉念郎诗。"},
{"title": "诉衷情·春游", "author": "陈子龙", "dynasty": "明代", "content": "小桃枝下试罗裳，蝶粉斗遗香。\n玉轮碾平芳草，半面恼红妆。\n风乍暖，日初长，袅垂杨。\n一双舞燕，万点飞花，满地斜阳。"},
{"title": "桃源忆故人·玉楼深锁薄情种", "author": "秦观", "dynasty": "宋代", "content": "玉楼深锁薄情种，清夜悠悠谁共？羞见枕衾鸳凤，闷则和衣拥。\n无端画角严城动，惊破一番新梦。\n窗外月华霜重，听彻《梅花弄》。"},
{"title": "生查子·旅夜", "author": "彭孙遹", "dynasty": "清代", "content": "薄醉不成乡，转觉春寒重。\n枕席有谁同？夜夜和愁共。\n梦好恰如真，事往翻如梦。\n起立悄无言，残月生西弄。"},
{"title": "菩萨蛮·渚莲红乱风翻雨", "author": "张孝祥", "dynasty": "宋代", "content": "渚莲红乱风翻雨。\n雨翻风乱红莲渚。\n深处宿幽禽。\n禽幽宿处深。\n淡妆秋水鉴。\n鉴水秋妆淡。\n明月思人情。\n情人思月明。"},
{"title": "如梦令·满院落花春寂", "author": "杨冠卿", "dynasty": "宋代", "content": "满院落花春寂。\n风絮一帘斜日。\n翠钿晓寒轻，独倚秋千无力。\n无力。\n无力。\n蹙破远山愁碧。"},
{"title": "渡江云·山阴久客一再逢春回忆西杭渺然愁思", "author": "张炎", "dynasty": "宋代", "content": "山空天入海，倚楼望极，风急暮潮初。\n一帘鸠外雨，几处闲田，隔水动春锄。\n新烟禁柳，想如今、绿到西湖。\n犹记得、当年深隐，门掩两三株。\n愁余。\n荒洲古溆，断梗疏萍，更漂流何处。\n空自觉、围羞带减，影怯灯孤。\n常疑即见桃花面，甚近来、翻笑无书。\n书纵远，如何梦也都无。"},
{"title": "朝中措·襄阳古道灞陵桥", "author": "完颜璹", "dynasty": "宋代", "content": "襄阳古道灞陵桥，诗兴与秋高。\n千古风流人物，一时多少雄豪。\n霜清玉塞，云飞陇首，风落江皋。\n梦到凤凰台上，山围故国周遭。"},
{"title": "浣溪沙·独立寒阶望月华", "author": "张泌", "dynasty": "唐代", "content": "独立寒阶望月华，露浓香泛小庭花，绣屏愁背一灯斜。\n云雨自从分散后，人间无路到仙家，但凭魂梦访天涯。"},
{"title": "卜算子·泛西湖坐间寅斋同赋", "author": "高观国", "dynasty": "宋代", "content": "屈指数春来，弹指惊春去。\n檐外蛛丝网落花，也要留春住。\n几日喜春晴，几夜愁春雨。\n十二雕窗六曲屏，题遍伤春句。"},
{"title": "点绛唇·访牟存叟南漪钓隐", "author": "周晋", "dynasty": "宋代", "content": "午梦初回，卷帘尽放春愁去。\n昼长无侣。\n自对黄鹂语。\n絮影蘋香，春在无人处。\n移舟去。\n未成新句。\n一砚梨花雨。"},
{"title": "小阑干·去年人在凤凰池", "author": "萨都剌", "dynasty": "元代", "content": "去年人在凤凰池，银烛夜弹丝。\n沉水香消，梨云梦暖，深院绣帘垂。\n今年冷落江南夜，心事有谁知。\n杨柳风柔，海棠月淡，独自倚阑时。"},
{"title": "一叶落·一叶落", "author": "李存勖", "dynasty": "唐代", "content": "一叶落，搴珠箔。\n此时景物正萧索。\n画楼月影寒，西风吹罗幕。\n吹罗幕，往事思量着。"},
{"title": "卜算子·樽前一曲歌", "author": "杜安世", "dynasty": "宋代", "content": "樽前一曲歌，歌里千重意。\n才欲歌时泪已流，恨应更、多于泪。\n试问缘何事？不语如痴醉。\n我亦情多不忍闻，怕和我、成憔悴。"},
{"title": "忆故人·烛影摇红", "author": "王诜", "dynasty": "宋代", "content": "烛影摇红，向夜阑，乍酒醒、心情懒。\n尊前谁为唱《阳关》，离恨天涯远。\n无奈云沉雨散。\n凭阑干、东风泪眼。\n海棠开后，燕子来时，黄昏庭院。"},
{"title": "浣溪沙·初夏夜饮归", "author": "陈继儒", "dynasty": "明代", "content": "桐树花香月半明，棹歌归去蟪蛄鸣。\n曲曲柳湾茅屋矮，挂鱼罾。\n笑指吾庐何处是？一池荷叶小桥横。\n灯火纸窗修竹里，读书声。"},
{"title": "锦缠道·燕子呢喃", "author": "宋祁", "dynasty": "宋代", "content": "燕子呢喃，景色乍长春昼。\n睹园林、万花如绣。\n海棠经雨胭脂透。\n柳展宫眉，翠拂行人首。\n向郊原踏青，恣歌携手。\n醉醺醺、尚寻芳酒。\n问牧童、遥指孤村道：“杏花深处，那里人家有。\n”"},
{"title": "浣溪沙·万顷风涛不记苏", "author": "苏轼", "dynasty": "宋代", "content": "万顷风涛不记苏。\n雪晴江上麦千车。\n但令人饱我愁无。\n翠袖倚风萦柳絮，绛唇得酒烂樱珠。\n尊前呵手镊霜须。"},
{"title": "鹧鸪天·杨柳东塘细水流", "author": "蒋春霖", "dynasty": "清代", "content": "杨柳东塘细水流，红窗睡起唤晴鸠。\n屏间山压眉心翠，镜里波生鬓角秋。\n临玉管，试琼瓯，醒时题恨醉时休。\n明朝花落归鸿尽，细雨春寒闭小楼。"},
{"title": "玉漏迟·咏杯", "author": "元好问", "dynasty": "金朝", "content": "淅江归路杳，西南却羡、投林高鸟。\n升斗微官，世累苦相萦绕。\n不似麒麟殿里，又不与、巢由同调。\n时自笑，虚名负我，半生吟啸。\n扰扰马足车尘，被岁月无情，暗消年少。\n钟鼎山林，一事几时曾了。\n四壁秋虫夜雨，更一点、残灯斜照。\n清镜晓，白发又添多少。"},
{"title": "临江仙·闺思", "author": "史达祖", "dynasty": "宋代", "content": "愁与西风应有约，年年同赴清秋。\n旧游帘幕记扬州。\n一灯人著梦，双燕月当楼。\n罗带鸳鸯尘暗澹，更须整顿风流。\n天涯万一见温柔。\n瘦应因此瘦，羞亦为郎羞。"},
{"title": "小桃红·绍兴于侯索赋", "author": "乔吉", "dynasty": "元代", "content": "昼长无事簿书闲，未午衙先散。\n一郡居民二十万。\n报平安，秋粮夏税咄嗟儿办。\n执花纹象简，凭琴堂书案，日日看青山。"},
{"title": "忆秦娥·花似雪", "author": "方以智", "dynasty": "明代", "content": "花似雪，东风夜扫苏堤月。\n苏堤月，香销南国，几回圆缺？钱塘江山潮声歇，江边杨柳谁攀折？谁攀折，西陵渡口，古今离别。"},
{"title": "人月圆·宴北人张侍御家有感", "author": "吴激", "dynasty": "宋代", "content": "南朝千古伤心事，犹唱后庭花。\n旧时王谢、堂前燕子，飞向谁家。\n恍然一梦，仙肌胜雪，宫髻堆鸦。\n江州司马，青衫泪湿，同是天涯。"},
{"title": "李监宅二首", "author": "杜甫", "dynasty": "唐代", "content": "尚觉王孙贵，豪家意颇浓。\n屏开金孔雀，褥隐绣芙蓉。\n且食双鱼美，谁看异味重。\n门阑多喜色，女婿近乘龙。\n华馆春风起，高城烟雾开。\n杂花分户映，娇燕入帘回。\n一见能倾座，虚怀只爱才。\n盐车虽绊骥，名是汉廷来。"},
{"title": "寄滁州欧阳永叔", "author": "梅尧臣", "dynasty": "宋代", "content": "昔读韦公集，固多滁州词。\n烂熳写风土，下上穷幽奇。\n君今得此郡，名与前人驰。\n君才比江海，浩浩观无涯。\n下笔犹高帆，十幅美满吹。\n一举一千里，只在顷刻时。\n寻常行舟舻，傍岸撑牵疲。\n有才苟如此，但恨不勇为。\n仲尼著春秋，贬骨常苦笞。\n后世各有史，善恶亦不遗。\n君能切体类，镜照嫫与施。\n直辞鬼胆惧，微文奸魄悲。\n不书儿女书，不作风月诗。\n唯存先王法，好丑无使疑。\n安求一时誉，当期千载知。\n此外有甘脆，可以奉亲慈。\n山蔬采笋蕨，野膳猎麏麋。\n鲈脍古来美，枭炙今且推。\n夏果亦琐细，一一旧颇窥。\n圆尖剥水实，青红摘林枝。\n又足供宴乐，聊与子所宜。\n慎勿思北来，我言非狂痴。\n洗虑当以净，洗垢当以脂。\n此语同饮食，远寄入君脾。"},
{"title": "江城子·晚日金陵岸草平", "author": "欧阳炯", "dynasty": "五代", "content": "晚日金陵岸草平，落霞明，水无情。\n六代繁华，暗逐逝波声。\n空有姑苏台上月，如西子镜照江城。"},
{"title": "乌夜啼·离恨远萦杨柳", "author": "刘迎", "dynasty": "金朝", "content": "离恨远萦杨柳，梦魂长绕梨花。\n青衫记得章台月，归路玉鞭斜。\n翠镜啼痕印袖，红墙醉墨笼纱。\n相逢不尽平生事，春思入琵琶。"},
{"title": "夜合花·柳锁莺魂", "author": "史达祖", "dynasty": "宋代", "content": "柳锁莺魂，花翻蝶梦，自知愁染潘郎。\n轻衫未揽，犹将泪点偷藏。\n忘前事，怯流光，早春窥、酥雨池塘。\n向消凝里，梅开半面，情满徐妆。\n风丝一寸柔肠，曾在歌边惹恨，烛底萦香。\n芳机瑞锦，如何未织鸳鸯。\n人扶醉，月依墙，是当初、谁敢疏狂！把闲言语，花房夜久，各自思量。"},
{"title": "唐铙歌鼓吹曲·战武牢", "author": "柳宗元", "dynasty": "唐代", "content": "战武牢，动河朔。\n逆之助，图掎角。\n怒鷇麛，抗乔岳。\n翘萌牙，傲霜雹。\n王谋内定，申掌握。\n铺施芟夷，二主缚。\n惮华戎，廓封略。\n命之瞢，毕以斮。\n归有德，唯先觉。"},
{"title": "粉蝶儿·和赵晋臣敷文赋落花", "author": "辛弃疾", "dynasty": "宋代", "content": "昨日春如，十三女儿学绣。\n一枝枝、不教花瘦。\n甚无情，便下得，雨僝风僽。\n向园林、铺作地衣红绉。\n而今春似，轻薄荡子难久。\n记前时、送春归后。\n把春波，都酿作，一江春酎。\n约清愁、杨柳岸边相候。"},
{"title": "送姚姬传南归序", "author": "刘大櫆", "dynasty": "清代", "content": "古之贤人，其所以得之于天者独全，故生而向学，不待壮而其道已成。\n既老而后从事，则虽其极日夜之勤劬，亦将徒劳而鲜获。\n姚君姬传，甫弱冠而学已无所不窥，余甚畏之。\n姬传，余友季和之子，其世父则南青也。\n亿少时与南青游，南青年才二十，姬传之尊府方垂髫未娶。\n太夫人仁恭有礼，余至其家，则太夫人必命酒，饮至夜分乃罢。\n其后余漂流在外，倏忽三十年，归与姬传相见，则姬传之齿已过其尊府与余游之岁矣。\n明年，余以经学应举，复至京师。\n无何，则闻姬传已举于乡而来，犹未娶也。\n读其所为诗赋古文，殆欲压余辈而上之，姬传之显名当世，固可前知。\n独余之穷如曩时，而学殖将落，对姬传不能不慨然而叹也。\n　　昔王文成公童子时，其父携至京师，诸贵人见之，谓宜以第一流自待。\n文成问何为第一流，诸贵人皆曰：“射策甲科，为显官。\n”文成莞尔而笑，“恐第一流当为圣贤。\n”诸贵人乃皆大惭。\n今天既赋姬传以不世之才，而姬传又深有志于古人之不朽，其射策甲科为显官，不足为姬传道；即其区区以文章名于后世，亦非余之所望于姬传。\n孟子曰：“人皆可以为尧舜”，以尧舜为不足为，谓之悖天，有能为尧舜之资而自谓不能，谓之漫天。\n若夫拥旄仗钺，立功青海万里之外，此英雄豪杰之所为，而余以为抑其次也。\n　　姬传试于礼部，不售而归，遂书之以为姬传赠。"},
{"title": "窘况为许衡州赋", "author": "郑燮", "dynasty": "清代", "content": "半缺柴门叩不开，石棱砖缝好苍苔。\n地偏竹径清于水，雨冷诗情瘦似梅。\n山茗未赊将菊代，学钱无措唤儿回。\n塾师亦复多情思，破点经书手送来。"},
{"title": "满江红·思家", "author": "郑燮", "dynasty": "清代", "content": "我梦扬州，便想到扬州梦我。\n第一是隋堤绿柳，不堪烟锁。\n潮打三更瓜步月，雨荒十里红桥火。\n更红鲜冷淡不成圆，樱桃颗。\n何日向，江村躲；何日上，江楼卧。\n有诗人某某，酒人个个。\n花径不无新点缀，沙鸥颇有闲功课。\n将白头供作折腰人，将毋左。"},
{"title": "减字木兰花·偶检丛纸中", "author": "龚自珍", "dynasty": "清代", "content": "偶检丛纸中，得花瓣一包，纸背细书辛幼安“更能消几番风雨”一阕，乃是京师悯忠寺海棠花，戊辰暮春所戏为也，泫然得句。\n人天无据，被侬留得香魂住。\n如梦如烟，枝上花开又十年！十年千里，风痕雨点斓斑里。\n莫怪怜他，身世依然是落花。"},
{"title": "四字令·情深意真", "author": "刘过", "dynasty": "宋代", "content": "情深意真。\n眉长鬓青。\n小楼明月调筝。\n写春风数声。\n思君忆君。\n魂牵梦萦。\n翠销香暖云屏。\n更那堪酒醒。"},
{"title": "崔景偁拜师", "author": "张惠言", "dynasty": "清代", "content": "余始识景偁于京师，与为友，景偁以兄事余。\n既数岁，已而北面承贽，请为弟子。\n余愧谢，不获。\n且曰:“偁之从先生，非发策决科之谓也。\n先生不为世俗之文，又不为世俗之人，某则愿庶几焉。\n”"},
{"title": "如梦令·门外绿阴千顷", "author": "曹组", "dynasty": "宋代", "content": "门外绿阴千顷，两两黄鹂相应。\n睡起不胜情，行到碧梧金井。\n人静，人静。\n风动一庭花影。"},
{"title": "青玉案·丝丝香篆浓于雾", "author": "高鹗", "dynasty": "清代", "content": "丝丝香篆浓于雾，织就绿阴红雨。\n乳燕飞来傍莲幕，杨花欲雪，梨云如梦，又是清明暮。\n屏山遮断相思路，子规啼到无声处。\n鳞瞑羽迷谁与诉。\n好段东风，好轮明月，尽教封侯误。"},
{"title": "水谷夜行寄子美圣俞", "author": "欧阳修", "dynasty": "宋代", "content": "寒鸡号荒林，山壁月倒挂。\n披衣起视夜，揽辔念行迈。\n我来夏云初，素节今已届。\n高河泻长空，势落九州外。\n微风动凉襟，晓气清余睡。\n缅怀京师友，文酒邈高会。\n其间苏与梅，二子可畏爱。\n篇章富纵横，声价相磨盖。\n子美气尤雄，万窍号一噫。\n有时肆颠狂，醉墨洒滂沛。\n譬如千里马，已发不可杀。\n盈前尽珠玑，一一难柬汰。\n梅翁事清切，石齿漱寒濑。\n作诗三十年，视我犹后辈。\n文词愈清新，心意虽老大。\n譬如妖韶女，老自有余态。\n近诗尤古硬，咀嚼苦难嘬。\n初如食橄榄，真味久愈在。\n苏豪以气轹，举世徒惊骇。\n梅穷独我知，古货今难卖。\n二子双凤凰，百鸟之嘉瑞。\n云烟一翱翔，羽翮一摧铩。\n安得相从游，终日鸣哕哕。\n问胡苦思之，对酒把新蟹。"},
{"title": "转应曲·寒梦", "author": "王敬之", "dynasty": "清代", "content": "寒梦。\n寒梦。\n梦被诗魔调弄。\n醒来吟落灯花，灯暗纸窗月斜。\n月斜。\n月斜。\n巷口柝声敲歇。"},
{"title": "巫山一段云·清旦朝金母", "author": "柳永", "dynasty": "宋代", "content": "清旦朝金母，斜阳醉玉龟。\n天风摇曳六铢衣。\n鹤背觉孤危。\n贪看海蟾狂戏。\n不道九关齐闭。\n相将何处寄良宵。\n还去访三茅。"},
{"title": "闻筝", "author": "康海", "dynasty": "明代", "content": "宝靥西邻女，鸣筝傍玉台。\n秋风孤鹤唳，落日百泉洄。\n座客皆惊引，行云欲下来。\n不知弦上曲，清切为谁哀。"},
{"title": "同吴王送杜秀芝赴举入京", "author": "李白", "dynasty": "唐代", "content": "秀才何翩翩，王许回也贤。\n暂别庐江守，将游京兆天。\n秋山宜落日，秀水出寒烟。\n欲折一枝桂，还来雁沼前。"},
{"title": "唐铙歌鼓吹曲·高昌", "author": "柳宗元", "dynasty": "唐代", "content": "麹氏雄西北，别绝臣外区。\n既恃远且险，纵傲不我虞。\n烈烈王者师，熊螭以为徒。\n龙旂翻海浪，馹骑驰坤隅。\n贲育搏婴儿，一扫不复馀。\n平沙际天极，但见黄云驱。\n臣靖执长缨，智勇伏囚拘。\n文皇南面坐，夷狄千群趋。\n咸称天子神，往古不得俱。\n献号天可汗，以覆我国都。\n兵戎不交害，各保性与躯。"},
{"title": "贵主征行乐", "author": "李贺", "dynasty": "唐代", "content": "奚骑黄铜连锁甲，罗旗香干金画叶。\n中军留醉河阳城，娇嘶紫燕踏花行。\n春营骑将如红玉，走马捎鞭上空绿。\n女垣素月角咿咿，牙帐未开分锦衣。"},
{"title": "唐多令·苕溪有牧之之感", "author": "尹焕", "dynasty": "宋代", "content": "末转清商，溪声共夕凉。\n缓传杯、催唤红妆。\n慢绾乌云新浴罢，裙拂地、水沉香。\n歌短旧情长，重来惊鬓霜。\n怅绿阴、青子成双。\n说著前欢佯不睬，飏莲子、打鸳鸯。"},
{"title": "别鲁颂", "author": "李白", "dynasty": "唐代", "content": "谁道泰山高，下却鲁连节。\n谁云秦军众，摧却鲁连舌。\n独立天地间，清风洒兰雪。\n夫子还倜傥，攻文继前烈。\n错落石上松，无为秋霜折。\n赠言镂宝刀，千岁庶不灭。"},
{"title": "水龙吟·寄陆放翁", "author": "刘过", "dynasty": "宋代", "content": "谪仙狂客何如？看来毕竟归田好。\n玉堂无此，三山海上，虚无缥缈。\n读罢《离骚》，酒香犹在，觉人间小。\n任菜花葵麦，刘郎去后，桃开处、春多少。\n一夜雪迷兰棹。\n傍寒溪、欲寻安道。\n而今纵有，新诗《冰柱》，有知音否？想见鸾飞，如椽健笔，檄书亲草。\n算平生白傅风流，未可向、香山老。"},
{"title": "菩萨蛮·绿云鬓上飞金雀", "author": "牛峤", "dynasty": "唐代", "content": "绿云鬓上飞金雀，愁眉敛翠春烟薄。\n香阁掩芙蓉，画屏山几重。\n窗寒天欲曙，犹结同心苣。\n啼粉污罗衣，问郎何日归？"},
{"title": "晚过盘石寺礼郑和尚", "author": "岑参", "dynasty": "唐代", "content": "暂诣高僧话，来寻野寺孤。\n岸花藏水碓，溪竹映风炉。\n顶上巢新鹊，衣中得旧珠。\n谈禅未得去，辍棹且踟蹰。"},
{"title": "赠从孙义兴宰铭", "author": "李白", "dynasty": "唐代", "content": "天子思茂宰，天枝得英才。\n朗然清秋月，独出映吴台。\n落笔生绮绣，操刀振风雷。\n蠖屈虽百里，鹏鶱望三台。\n退食无外事，琴堂向山开。\n绿水寂以闲，白云有时来。\n河阳富奇藻，彭泽纵名杯。\n所恨不见之，犹如仰昭回。\n元恶昔滔天，疲人散幽草。\n惊川无活鳞，举邑罕遗老。\n誓雪会稽耻，将奔宛陵道。\n亚相素所重，投刃应桑林。\n独坐伤激扬，神融一开襟。\n弦歌欣再理，和乐醉人心。\n蠹政除害马，倾巢有归禽。\n壶浆候君来，聚舞共讴吟。\n农人弃蓑笠，蚕女堕缨簪。\n欢笑相拜贺，则知惠爱深。\n历职吾所闻，称贤尔为最。\n化洽一邦上，名驰三江外。\n峻节贯云霄，通方堪远大。\n能文变风俗，好客留轩盖。\n他日一来游，因之严光濑。"},
{"title": "送崔全被放归都觐省", "author": "岑参", "dynasty": "唐代", "content": "夫子不自衍，世人知者稀，来倾阮氏酒，去著老莱衣。\n渭北草新出，关东花欲飞，楚王犹自惑，片玉且将归。"},
{"title": "巫山一段云·六六真游洞", "author": "柳永", "dynasty": "宋代", "content": "六六真游洞，三三物外天。\n九班麟稳破非烟。\n何处按云轩。\n昨夜麻姑陪宴。\n又话蓬莱清浅。\n几回山脚弄云涛。\n仿佛见金鳌。"},
{"title": "长相思令·烟霏霏", "author": "吴淑姬", "dynasty": "宋代", "content": "烟霏霏，雪霏霏。\n雪向梅花枝上堆，春从何处回！醉眼开，睡眼开，疏影横斜安在哉？从教塞管催。"},
{"title": "河东赋", "author": "杨雄", "dynasty": "两汉", "content": "其三月，将祭后土，上乃帅群臣横大河，凑汾阴。\n既祭，行游介山，回安邑，顾龙门，览盐池，登历观，陟西岳以望八荒，迹殷周之虚，眇然以思唐虞之风。\n雄以为临川羡鱼不如归而结罔，还，上《河东赋》以劝，其辞曰：　　伊年暮春，将瘗后土，礼灵祇，谒汾阴于东郊，因兹以勒崇垂鸿，发祥隤祉，饮若神明者，盛哉铄乎，越不可载已！　　于是命群臣，齐法服，整灵舆，乃抚翠凤之驾，六先景之乘，掉奔星之流旃，彏天狼之威弧。\n张燿日之玄旄，扬左纛，被云旓。\n奋电鞭，骖雷辎，鸣洪钟，建五旗。\n羲和司日，颜伦奉舆，风发飙拂，神腾鬼趡；千乘霆乱，万骑屈桥，嘻嘻旭旭，天地稠㟼。\n簸丘跳峦，涌渭跃泾。\n秦神下詟，跖魂负沴；河灵矍踢，爪华蹈襄。\n遂臻阴宫，穆穆肃肃，蹲蹲如也。\n灵祇既乡，五位时叙，絪缊玄黄，将绍厥后。\n　　于是灵舆安步，周流容与，以览乎介山。\n嗟文公而愍推兮，勤大禹于龙门，洒沈灾于豁渎兮，播九河于东濒。\n登历观而遥望兮，聊浮游以经营。\n乐往昔之遗风兮，喜虞氏之所耕。\n瞰帝唐之嵩高兮，眽隆周之大宁。\n汩低回而不能去兮，行睨垓下与彭城。\n濊南巢之坎坷兮，易豳岐之夷平。\n乘翠龙而超河兮，陟西岳之峣崝。\n云霏霏而来迎兮，泽渗漓而下降，郁萧条其幽蔼兮，滃泛沛以丰隆。\n叱风伯于南北兮，呵雨师于西东，参天地而独立兮，廓汤汤其亡双。\n　　遵逝乎归来，以函夏之大汉兮，彼曾何足与比功？建乾坤之贞兆兮，将悉总之以群龙。\n丽钩芒与骖蓐收兮，服玄冥及祝融。\n敦众神使式道兮，奋六经以摅颂。\n逾于穆之缉熙兮，过《清庙》之雝雝；轶五帝之遐迹兮，蹑三皇之高踪。\n既发轫于平盈兮，谁谓路远而不能从？"},
{"title": "虞美人·宝檀金缕鸳鸯枕", "author": "毛文锡", "dynasty": "五代", "content": "宝檀金缕鸳鸯枕，绶带盘官锦。\n夕阳低映小窗明，南园绿树语莺莺，梦难成。\n玉炉香暖频添炷，满地飘轻絮。\n珠帘不卷度沉烟，庭前闲立画秋千，艳阳天。"},
{"title": "诉衷情·柳腰空舞翠裙烟", "author": "吴文英", "dynasty": "宋代", "content": "柳腰空舞翠裙烟。\n尽日不成眠。\n花尘浪卷清昼，渐变晚阴天。\n吴社水，系游船。\n又轻年。\n东风不管，燕子初来，一夜春寒。"},
{"title": "陈留市隐", "author": "黄庭坚", "dynasty": "宋代", "content": "陈留江端礼季共曰：“陈留市上有刀镊工，年四十馀，无世家子姓；惟一女年七岁矣，日以刀镊所得钱与女子醉饱，则簪花吹长笛，肩女而归，无一朝之忧，而有终身之乐，疑以为有道者也。\n”陈无己为赋诗，庭坚亦拟作。\n市井怀珠玉，往来人未逢。\n乘肩娇小女，邂逅此生同。\n养性霜刀在，阅人清镜空。\n时时能举酒，弹镊送归鸿。"},
{"title": "折桂令·赠罗真真", "author": "乔吉", "dynasty": "元代", "content": "罗浮梦里真仙，双锁螺鬟，九晕珠钿。\n晴柳纤柔，春葱细腻，秋藕匀圆。\n酒盏儿里央及出些腼腆，画帧儿上唤下来的婵娟。\n试问尊前，月落参横，今夕何年？"},
{"title": "沐浴子", "author": "李白", "dynasty": "唐代", "content": "沐芳莫弹冠，浴兰莫振衣。\n处世忌太洁，至人贵藏晖。\n沧浪有钓叟，吾与尔同归。"},
{"title": "投赠张端公", "author": "孟郊", "dynasty": "唐代", "content": "君子量不极，胸吞百川流。\n嫉邪霜气直，问俗春辞柔。\n日户昼辉静，月杯夜景幽。\n咏惊芙蓉发，笑激风飚秋。\n鸾步独无侣，鹤音仍寡俦。\n幸沾分寸顾，散此千万忧。"},
{"title": "赠别从甥高五", "author": "李白", "dynasty": "唐代", "content": "鱼目高泰山，不如一玙璠。\n贤甥即明月，声价动天门。\n能成吾宅相，不减魏阳元。\n自顾寡筹略，功名安所存？五木思一掷，如绳系穷猿。\n枥中骏马空，堂上醉人喧。\n黄金久已罄，为报故交恩。\n闻君陇西行，使我惊心魂。\n与尔共飘飖，云天各飞翻。\n江水流或卷，此心难具论。\n贫家羞好客，语拙觉辞繁。\n三朝空错莫，对饭却惭冤。\n自笑我非夫，生事多契阔。\n蓄积万古愤，向谁得开豁？天地一浮云，此身乃毫末。\n忽见无端倪，太虚可包括。\n去去何足道，临歧空复愁。\n肝胆不楚越，山河亦衾裯。\n云龙若相从，明主会见收。\n成功解相访，溪水桃花流。"},
{"title": "历阳壮士勤将军名思齐歌", "author": "李白", "dynasty": "唐代", "content": "历阳壮士勤将军，神力出于百夫，则天太后召见，奇之，授游击将军，赐锦袍玉带，朝野荣之。\n后拜横南将军。\n大臣慕义，结十友，即燕公张说、馆陶公郭元振为首。\n余壮之，遂作诗。\n太古历阳郡，化为洪川在。\n江山犹郁盘，龙虎秘光彩。\n蓄泄数千载，风云何霮薱！特生勤将军，神力百夫倍。"},
{"title": "唐铙歌鼓吹曲·奔鲸沛", "author": "柳宗元", "dynasty": "唐代", "content": "奔鲸沛，荡海垠。\n吐霓翳日，腥浮云。\n帝怒下顾，哀垫昏。\n授以神柄，推元臣。\n手援天矛，截脩鳞。\n披攘蒙霿，开海门。\n地平水静，浮天根。\n羲和显耀，乘清氛。\n赫炎溥畅，融大钧。"},
{"title": "虞美人·楚腰蛴领团香玉", "author": "阎选", "dynasty": "五代", "content": "楚腰蛴领团香玉，鬓叠深深绿。\n月蛾星眼笑微嚬，柳妖桃艳不胜春，晚妆匀。\n水纹簟映青纱帐，雾罩秋波上。\n一枝娇卧醉芙蓉，良宵不得与君同，恨忡忡。"},
{"title": "点绛唇·屏却相思", "author": "王国维", "dynasty": "近现代", "content": "屏却相思，近来知道都无益。\n不成抛掷，梦里终相觅。\n醒后楼台，与梦俱明灭。\n西窗白，纷纷凉月，一院丁香雪。"},
{"title": "木兰花慢·寿秋壑", "author": "吴文英", "dynasty": "宋代", "content": "记琼林宴起，软红路、几西风。\n想汉影千年，荆江万顷，槎信长通。\n金狨。\n锦鞯赐马，又霜横、汉节枣仍红。\n细柳春阴喜色，四郊秋事年丰。\n从容。\n岁晚玉关，长不闭、静边鸿。\n访武昌旧垒，山川相缪，日费诗筒。\n兰宫。\n系书翠羽，带天香、飞下玉芙蓉。\n明月瑶笙奏彻，倚楼黄鹤声中。"},
{"title": "长杨赋", "author": "扬雄", "dynasty": "两汉", "content": "明年，上将大夸胡人以多禽兽。\n秋，命右扶风发民入南山。\n西自褒斜，东至弘农，南驱汉中，张罗网罝罘，捕熊罴豪猪，虎豹狖玃，狐兔糜鹿，载以槛车，输长杨射熊馆。\n以网为周阹，纵禽兽其中，令胡人手搏之，自取其获，上亲临观焉。\n是时，农民不得收敛。\n雄从至射熊馆，还，上《长杨赋》。\n聊因笔墨之成文章，故借翰林以为主人，子墨为客卿以风。\n其辞曰：　　子墨客卿问于翰林主人曰：“盖闻圣主之养民也，仁沾而恩洽，动不为身。\n今年猎长杨，先命右扶风，左太华而右褒斜，椓巀嶭而为弋，纡南山以为罝，罗千乘于林莽，列万骑于山隅，帅军踤阹，锡戎获胡。\n扼熊罴，拖豪猪，木拥枪累，以为储胥，此天下之穷览极观也。\n虽然，亦颇扰于农人。\n三旬有余，其勤至矣，而功不图。\n恐不识者外之则以为娱乐之游，内之则不以为乾豆之事，岂为民乎哉？且人君以玄默为神，澹泊为德，今乐远出以露威灵，数摇动以罢车甲，本非人主之急务也。\n蒙窃惑焉。\n”翰林主人曰：“吁，客何谓之兹耶？若客所谓知其一未睹其二，见其外不识其内也。\n仆尝倦谈，不能一二其详，请略举其凡，而客自览其切焉。\n”客曰：“唯唯。\n”　　主人曰：“昔有强秦，封豕其士，窫窳其民，凿齿之徒相与摩牙而争之。\n豪俊糜沸云扰，群黎为之不康。\n于是上帝眷顾高祖，高祖奉命，顺斗极，运天关，横巨海，漂昆仑，提剑而叱之。\n所过麾摲邑，下将降旗，一日之战，不可殚记。\n当此之勤，头蓬不暇梳，饥不及餐，鞮鍪生虮虱，介胄被沾汗，以为万姓请命乎皇天。\n乃展人之所诎，振人之所乏，规亿载，恢帝业，七年之间而天下密如也。\n　　逮至圣文，随风乘流，方垂意于至宁。\n躬服节俭，绨衣不敝，革鞜不穿，大厦不居，木器无文。\n于是后宫贱玳瑁而疏珠玑，却翡翠之饰，除雕琢之巧。\n恶丽靡而不近，斥芬芳而不御。\n抑止丝竹晏衍之乐，憎闻郑卫幼眇之声。\n是以玉衡正而泰阶平也。\n　　其后熏鬻作虐，东夷横畔，羌戎睚眦，闽越相乱，遐氓为之不安，中国蒙被其难。\n于是圣武勃怒，爰整其旅，乃命骠卫，汾沄沸渭，云合电发，猋腾波流，机骇蜂轶，疾如奔星，击如震霆。\n碎轒輼，破穹庐，脑沙幕，髓余吾。\n遂躐乎王庭，驱橐驼，烧熐蠡，分嫠单于，磔裂属国。\n夷坑谷，拔卤莽，刊山石，蹂尸舆厮，系累老弱，吮铤瘢耆，金镞淫夷者数十万人。\n皆稽颡树颌，扶服蚁伏，二十余年矣，尚不敢惕息。\n夫天兵四临，幽都先加，回戈邪指，南越相夷，靡节西征，羌僰东驰。\n是以遐方疏俗，殊邻绝党之域。\n自上仁所不化，茂德所不绥，莫不蹻足抗首，请献厥珍。\n使海内澹然，永亡边城之灾，金革之患。\n　　今朝廷纯仁，遵道显义，并包书林，圣风云靡，英华沉浮，洋溢八区。\n普天所覆，莫不沾濡。\n士有不谈王道者，则樵夫笑之。\n意者以为事罔隆而不杀，物靡盛而不亏，故平不肆险，安不忘危。\n乃时以有年出兵，整舆竦戎，振师五柞，习马长杨，简力狡兽，校武票禽。\n乃萃然登南山，瞰乌弋，西厌月窟，东震日域，又恐后代迷于一时之事，常以此为国家之大务，淫荒田猎，陵夷而不御也。\n是以车不安轫，日未靡旃，从者仿佛，委属而还；亦所以奉太尊之烈，遵文武之度，复三王之田，反五帝之虞。\n使农不辍耰，工不下机，婚姻以时，男女莫违，出凯弟，行简易，矜劬劳，休力役，见百年，存孤弱，帅与之同苦乐。\n然后陈钟鼓之乐，鸣鼗磬之和，建碣磍之虡，拮隔鸣球，掉八列之舞。\n酌允铄，肴乐胥，听庙中之雍雍，受神人之福祜。\n歌投颂，吹合雅，其勤若此，故真神之所劳也。\n方将俟元符，以禅梁甫之基，增泰山之高，延光于将来，比荣乎往号。\n岂徒欲淫览浮观，驰骋秔稻之地，周流梨栗之林，蹂践刍荛，夸诩众庶，盛狖玃之收，多糜鹿之获哉？且盲者不见叹尺，而离娄烛千里之隅。\n客徒爱胡人之获我禽兽，曾不知我亦已获其王侯。\n”　　言未卒，墨客降席，再拜稽首曰：“大哉体乎！允非小人之所能及也。\n乃今日发蒙，廓然已昭矣。"},
{"title": "小重山·柳暗花明春事深", "author": "章良能", "dynasty": "宋代", "content": "柳暗花明春事深。\n小阑红芍药，已抽簪。\n雨馀风软碎鸣禽。\n迟迟日，犹带一分阴。\n往事莫沉吟。\n身闲时序好，且登临。\n旧游无处不堪寻。\n无寻处，惟有少年心。"},
{"title": "采桑子·水亭花上三更月", "author": "吴文英", "dynasty": "宋代", "content": "水亭花上三更月，扇与人闲。\n弄影阑干。\n玉燕重抽拢坠簪。\n心期偷卜新莲子，秋入眉山。\n翠破红残。\n半簟湘波生晓寒。"},
{"title": "读山海经十三首·其二", "author": "陶渊明", "dynasty": "魏晋", "content": "玉台凌霞秀，王母怡妙颜。\n天地共俱生，不知几何年。\n灵化无穷已，馆宇非一山。\n高酣发新谣，宁效俗中言！"},
{"title": "巫山一段云·阆苑年华永", "author": "柳永", "dynasty": "宋代", "content": "阆苑年华永，嬉游别是情。\n人间三度见河清。\n一番碧桃成。\n金母忍将轻摘。\n留宴鳌峰真客。\n红狵闲卧吠斜阳。\n方朔敢偷尝。"},
{"title": "风入松·寄柯敬仲", "author": "虞集", "dynasty": "元代", "content": "画堂红袖倚清酣，华发不胜簪。\n几回晚直金銮殿，东风软、花里停骖。\n书诏许传宫烛，轻罗初试朝衫。\n御沟冰泮水挼蓝。\n飞燕语呢喃。\n重重帘幕寒犹在，凭谁寄、银字泥缄。\n报道先生归也，杏花春雨江南。"},
{"title": "书文山卷后", "author": "谢翱", "dynasty": "宋代", "content": "魂飞万里程，天地隔幽明。\n死不从公死，生如无此生。\n丹心浑未化，碧血已先成。\n无处堪挥泪，吾今变姓名。"},
{"title": "赠清漳明府侄聿", "author": "李白", "dynasty": "唐代", "content": "我李百万叶，柯条布中州。\n天开青云器，日为苍生忧。\n小邑且割鸡，大刀伫烹牛。\n雷声动四境，惠与清漳流。\n弦歌咏唐尧，脱落隐簪组。\n心和得天真，风俗由太古。\n牛羊散阡陌，夜寝不扃户。\n问此何以然，贤人宰吾土。\n举邑树桃李，垂阴亦流芬。\n河堤绕绿水，桑柘连青云。\n赵女不冶容，提笼昼成群。\n缲丝鸣机杼，百里声相闻。\n讼息鸟下阶，高卧披道帙。\n蒲鞭挂檐枝，示耻无扑抶。\n琴清月当户，人寂风入室。\n长啸一无言，陶然上皇逸。\n白玉壶冰水，壶中见底清。\n清光洞毫发，皎洁照群情。\n赵北美佳政，燕南播高名。\n过客览行谣，因之颂德声。"},
{"title": "赠宣城宇文太守兼呈崔侍御", "author": "李白", "dynasty": "唐代", "content": "白若白鹭鲜，清如清唳蝉。\n受气有本性，不为外物迁。\n饮水箕山上，食雪首阳颠。\n回车避朝歌，掩口去盗泉。\n岧峣广成子，倜傥鲁仲连。\n卓绝二公外，丹心无间然。\n昔攀六龙飞，今作百炼铅。\n怀恩欲报主，投佩向北燕。\n弯弓绿弦开，满月不惮坚。\n闲骑骏马猎，一射两虎穿。\n回旋若流光，转背落双鸢。\n胡虏三叹息，兼知五兵权。\n枪枪突云将，却掩我之妍。\n多逢剿绝儿，先著祖生鞭。\n据鞍空矍铄，壮志竟谁宣。\n蹉跎复来归，忧恨坐相煎。\n无风难破浪，失计长江边。\n危苦惜颓光，金波忽三圆。\n时游敬亭上，闲听松风眠。\n或弄宛溪月，虚舟信洄沿。\n颜公二十万，尽付酒家钱。\n兴发每取之，聊向醉中仙。\n过此无一事，静谈秋水篇。\n君从九卿来，水国有丰年。\n鱼盐满市井，布帛如云烟。\n下马不作威，冰壶照清川。\n霜眉邑中叟，皆美太守贤。\n时时慰风俗，往往出东田。\n竹马数小儿，拜迎白鹿前。\n含笑问使君，日晚可回旋？遂归池上酌，掩抑清风弦。\n曾标横浮云，下抚谢脁肩。\n楼高碧海出，树古青萝悬。\n光禄紫霞杯，伊昔忝相传。\n良图扫沙漠，别梦绕旌旃。\n富贵日成疏，愿言杳无缘。\n登龙有直道，倚玉阻芳筵。\n敢献绕朝策，思同郭泰船。\n何言一水浅？似隔九重天。\n崔生何傲岸，纵酒复谈玄。\n身为名公子，英才苦迍邅。\n鸣凤托高梧，凌风何翩翩。\n安知慕群客，弹剑拂秋莲。"},
{"title": "饮酒·十一", "author": "陶渊明", "dynasty": "魏晋", "content": "颜生称为仁，荣公言有道。\n屡空不获年，长饥至于老。\n虽留身后名，一生亦枯槁。\n死去何所知，称心固为好。\n客养千金躯，临化消其宝。\n裸葬何必恶，人当解意表。"},
{"title": "巫山一段云·萧氏贤夫妇", "author": "柳永", "dynasty": "宋代", "content": "萧氏贤夫妇，茅家好弟兄。\n羽轮飙驾赴层城。\n高会尽仙卿。\n一曲云谣为寿。\n倒尽金壶碧酒。\n醺酣争撼白榆花。\n踏碎九光霞。"},
{"title": "巫山一段云·琪树罗三殿", "author": "柳永", "dynasty": "宋代", "content": "琪树罗三殿，金龙抱九关。\n上清真籍总群仙。\n朝拜五云间。\n昨夜紫微诏下。\n急唤天书使者。\n令赍瑶检降彤霞，重到汉皇家。"},
{"title": "北庭西郊候封大夫受降回军献上", "author": "岑参", "dynasty": "唐代", "content": "胡地苜蓿美，轮台征马肥。\n大夫讨匈奴，前月西出师。\n甲兵未得战，降虏来如归。\n橐驼何连连，穹帐亦累累。\n阴山烽火灭，剑水羽书稀。\n却笑霍嫖姚，区区徒尔为。\n西郊候中军，平沙悬落晖。\n驿马从西来，双节夹路驰。\n喜鹊捧金印，蛟龙盘画旗。\n如公未四十，富贵能及时。\n直上排青云，傍看疾若飞。\n前年斩楼兰，去岁平月支。\n天子日殊宠，朝廷方见推。\n何幸一书生，忽蒙国士知。\n侧身佐戎幕，敛衽事边陲。\n自逐定远侯，亦著短后衣。\n近来能走马，不弱并州儿。"},
{"title": "汉宫春·立春日", "author": "辛弃疾", "dynasty": "宋代", "content": "春已归来，看美人头上，袅袅春幡。\n无端风雨，未肯收尽余寒。\n年时燕子，料今宵梦到西园。\n浑未办，黄柑荐酒，更传青韭堆盘？却笑东风，从此便薰梅染柳，更没些闲。\n闲时又来镜里，转变朱颜。\n清愁不断，问何人会解连环？生怕见花开花落，朝来塞雁先还。"},
{"title": "荆卿里", "author": "袁枚", "dynasty": "清代", "content": "水边歌罢酒千行，生戴吾头入虎狼。\n力尽自堪酬太子，魂归何忍见田光？英雄祖饯当年泪，过客衣冠此日霜。\n匕首无灵公莫笑，乱山终古刺咸阳。"},
{"title": "浪淘沙·写梦", "author": "龚自珍", "dynasty": "清代", "content": "好梦最难留，吹过仙洲。\n寻思依样到心头。\n去也无踪寻也惯，一桁红楼。\n中有话绸缪，灯火帘钩。\n是仙是幻是温柔。\n独自凄凉还自遣，自制离愁。"},
{"title": "题随州紫阳先生壁", "author": "李白", "dynasty": "唐代", "content": "神农好长生，风俗久已成。\n复闻紫阳客，早署丹台名。\n喘息餐妙气，步虚吟真声。\n道与古仙合，心将元化并。\n楼疑出蓬海，鹤似飞玉京。\n松雪窗外晓，池水阶下明。\n忽耽笙歌乐，颇失轩冕情。\n终愿惠金液，提携凌太清。"},
{"title": "玉真仙人词", "author": "李白", "dynasty": "唐代", "content": "玉真之仙人，时往太华峰。\n清晨鸣天鼓，飙欻腾双龙。\n弄电不辍手，行云本无踪。\n几时入少室，王母应相逢。"},
{"title": "蝶恋花·露下庭柯蝉响歇", "author": "纳兰性德", "dynasty": "清代", "content": "露下庭柯蝉响歇。\n纱碧如烟，烟里玲珑月。\n并著香肩无可说，樱桃暗解丁香结。\n笑卷轻衫鱼子缬。\n试扑流萤，惊起双栖蝶。\n瘦断玉腰沾粉叶，人生那不相思绝。"},
{"title": "南歌子·扑蕊添黄子", "author": "温庭筠", "dynasty": "唐代", "content": "扑蕊添黄子，呵花满翠鬟。\n鸳枕映屏山，月明三五夜，对芳颜。"},
{"title": "饮酒·其六", "author": "陶渊明", "dynasty": "魏晋", "content": "行止千万端，谁知非与是。\n是非苟相形，雷同共誉毁。\n三季多此事，达士似不尔。\n咄咄俗中愚，且当从黄绮。"},
{"title": "悼丁君", "author": "鲁迅", "dynasty": "近现代", "content": "如磐夜气压重楼，剪柳春风道九秋。\n瑶瑟凝尘清怨绝，可怜无女耀高丘。"},
{"title": "王维吴道子画", "author": "苏轼", "dynasty": "宋代", "content": "何处访吴画？普门与开元。\n开元有东塔，摩诘留手痕。\n吾观画品中，莫如二子尊。\n道子实雄放，浩如海波翻。\n当其下手风雨快，笔所未到气已吞。\n亭亭双林间，彩晕扶桑暾。\n中有至人谈寂灭，悟者悲涕迷者手自扪。\n蛮君鬼伯千万万，相排竞进头如鼋。\n摩诘本诗老，佩芷袭芳荪。\n今观此壁画，亦若其诗清且敦。\n祇园弟子尽鹤骨，心如死灰不复温。\n门前两丛竹，雪节贯霜根。\n交柯乱叶动无数，一一皆可寻其源。\n吴生虽妙绝，犹以画工论。\n摩诘得之以象外，有如仙翮谢笼樊。\n吾观二子皆神俊，又于维也敛衽无间言。"},
{"title": "蓝田溪与渔者宿", "author": "钱起", "dynasty": "唐代", "content": "独游屡忘归，况此隐沦处。\n濯发清泠泉，月明不能去。\n更怜垂纶叟，静若沙上鹭。\n一论白云心，千里沧州趣。\n芦中野火尽，浦口秋山曙。\n叹息分枝禽，何时更相遇？"},
{"title": "女冠子·含娇含笑", "author": "温庭筠", "dynasty": "唐代", "content": "含娇含笑，宿翠残红窈窕，鬓如蝉。\n寒玉簪秋水，轻纱卷碧烟。\n雪胸鸾镜里，琪树凤楼前。\n寄语青娥伴，早求仙。"},
{"title": "酬屈突陕", "author": "刘长卿", "dynasty": "唐代", "content": "落叶纷纷满四邻，萧条环堵绝风尘。\n乡看秋草归无路，家对寒江病且贫。\n藜杖懒迎征骑客，菊花能醉去官人。\n怜君计画谁知者，但见蓬蒿空没身。"},
{"title": "赠张公洲革处士", "author": "李白", "dynasty": "唐代", "content": "抱瓮灌秋蔬，心闲游天云。\n每将瓜田叟，耕种汉水濆。\n时登张公洲，入兽不乱群。\n井无桔槔事，门绝刺绣文。\n长揖二千石，远辞百里君。\n斯为真隐者，吾党慕清芬。"},
{"title": "赠蓬子", "author": "鲁迅", "dynasty": "近现代", "content": "蓦地飞仙降碧空，云车双辆挈灵童。\n可怜蓬子非天子，逃去逃来吸北风。"},
{"title": "书悲", "author": "陆游", "dynasty": "宋代", "content": "今日我复悲，坚卧脚踏壁。\n古来共一死，何至尔寂寂！秋风两京道，上有胡马迹。\n和戎壮士废，忧国清泪滴。\n关河入指顾，忠义勇推激。\n常恐埋山丘，不得委锋镝。\n立功老无期，建议贱非职。\n赖有墨成池，淋漓豁胸臆。"},
{"title": "重过何氏五首", "author": "杜甫", "dynasty": "唐代", "content": "问讯东桥竹，将军有报书。\n倒衣还命驾，高枕乃吾庐。\n花妥莺捎蝶，溪喧獭趁鱼。\n重来休沐地，真作野人居。\n山雨樽仍在，沙沉榻未移。\n犬迎曾宿客，鸦护落巢儿。\n云薄翠微寺，天清皇子陂。\n向来幽兴极，步屣过东篱。\n落日平台上，春风啜茗时。\n石栏斜点笔，桐叶坐题诗。\n翡翠鸣衣桁，蜻蜓立钓丝。\n自今幽兴熟，来往亦无期。\n颇怪朝参懒，应耽野趣长。\n雨抛金锁甲，苔卧绿沉枪。\n手自移蒲柳，家才足稻粱。\n看君用幽意，白日到羲皇。\n到此应常宿，相留可判年。\n蹉跎暮容色，怅望好林泉。\n何日沾微禄，归山买薄田？斯游恐不遂，把酒意茫然。"},
{"title": "饮酒·十八", "author": "陶渊明", "dynasty": "魏晋", "content": "子云性嗜酒，家贫无由得，时赖好事人，载醪祛所惑。\n觞来为之尽，是谘无不塞。\n有时不肯言，岂不在伐国。\n仁者用其心，何尝失显默。"},
{"title": "玉楼春·琼酥酒面风吹醒", "author": "晏几道", "dynasty": "宋代", "content": "琼酥酒面风吹醒。\n一缕斜红临晚镜。\n小颦微笑尽妖绕，浅注轻匀长淡净。\n手挼梅蕊寻香径。\n正是佳期期未定。\n春来还为个般愁，瘦损宫腰罗带剩。"},
{"title": "诉衷情·乔家深闭郁金堂", "author": "贺铸", "dynasty": "宋代", "content": "乔家深闭郁金堂。\n朝镜事梅妆。\n云鬟翠钿浮动，微步拥钗梁。\n情尚秘，色犹庄。\n递瞻相。\n弄丝调管，时误新声，翻试周郎。"},
{"title": "西阁曝日", "author": "杜甫", "dynasty": "唐代", "content": "凛冽倦玄冬，负暄嗜飞阁。\n羲和流德泽，颛顼愧倚薄。\n毛发具自和，肌肤潜沃若。\n太阳信深仁，衰气欻有托。\n欹倾烦注眼，容易收病脚。\n流离木杪猿，翩跹山颠鹤。\n用知苦聚散，哀乐日已作。\n即事会赋诗，人生忽如昨。\n古来遭丧乱，贤圣尽萧索。\n胡为将暮年，忧世心力弱。"},
{"title": "沁园春·十万琼枝", "author": "陈维崧", "dynasty": "清代", "content": "题徐渭文《钟山梅花图》，同云臣、南耕、京少赋。\n十万琼枝，矫若银虬，翩如玉鲸。\n正困不胜烟，香浮南内；娇偏怯雨，影落西清。\n夹岸亭台，接天歌管，十四楼中乐太平。\n谁争赏？有珠珰贵戚，玉佩公卿。\n如今潮打孤城，只商女船头月自明。\n叹一夜啼乌，落花有恨；五陵石马，流水无声。\n寻去疑无，看来似梦，一幅生绡泪写成。\n携此卷，伴水天闲话，江海余生。"},
{"title": "织妇叹", "author": "戴复古", "dynasty": "宋代", "content": "春蚕成丝复成绢，养得夏蚕重剥茧。\n绢未脱轴拟输官，丝未落车图赎典。\n一春一夏为蚕忙，织妇布衣仍布裳。\n有布得着犹自可，今年无麻愁杀我。"},
{"title": "水龙吟·从商帅国器猎于南阳同仲泽鼎玉赋此", "author": "元好问", "dynasty": "金朝", "content": "从商帅国器猎于南阳，同仲泽、鼎玉赋此。\n少年射虎名豪，等闲赤羽千夫膳。\n金铃锦领，平原千骑，星流电转。\n路断飞潜，雾随腾沸，长围高卷。\n看川空谷静，旌旗动色，得意似，平生战。\n城月迢迢鼓角，夜如何，军中高宴。\n江淮草木，中原狐兔，先声自远。\n盖世韩彭，可能只办，寻常鹰犬。\n问元戎早晚，鸣鞭径去，解天山箭。"},
{"title": "隋堤怀古", "author": "张祜", "dynasty": "唐代", "content": "隋季穷兵复浚川，自为猛虎可周旋。\n锦帆东去不归日，汴水西来无尽年。\n本欲山河传百二，谁知钟鼎已三千。\n那堪重问江都事，回望空悲绿树烟。"},
{"title": "述酒", "author": "陶渊明", "dynasty": "魏晋", "content": "重离照南陆，鸣鸟声相闻；秋草虽未黄，融风久已分。\n素砾皛修渚，南岳无馀云。\n豫章抗高门，重华固灵坟。\n流泪抱中叹，倾耳听司晨。\n神州献嘉粟，西灵为我驯。\n诸梁董师旅，芊胜丧其身。\n山阳归下国，成名犹不勤。\n卜生善斯牧，安乐不为君。\n平王去旧京，峡中纳遗薰。\n双阳甫云育，三趾显奇文。\n王子爱清吹，日中翔河汾。\n朱公练九齿，闲居离世纷。\n峨峨西岭内，偃息常所亲。\n天容自永固，彭殇非等伦。"},
{"title": "悯黎咏", "author": "钱嶫", "dynasty": "明代", "content": "叶落当归根，云沉久必起。\n黎人多良田，征歛苦倍蓰。\n诛求尽余粒，尚豢犊与豕。\n昨当租吏来，宰割充盘几。\n吏怒反索金，黎民那有此。\n泣向逻者借，刻箭以为誓。\n贷一每输百，朘削痛入髓。\n生当剥肌肉，死则长已矣。\n薄诉吏转嗔，锁缚不复视。\n黎儿愤勇决，挺身负戈矢。\n枪急千人奔，犯顺非得已。\n赫赫王章存，令人弃如纸。\n朔风戒良节，赫赫张皇师。\n军门号令严，震肃将天威。\n壮士快鞍马，锋镞如星飞。\n一举破贼垒，刀斧纷纭挥。\n剖尸越邱阜，踏血腥川坻。\n白日暗西岭，瘴气昏余晖。\n翅鼠堕我前，饥鸟逐人归。\n征夫怀惨忧，涕泗沾我衣。\n黎人本同性，云何发祸机？神武贵勿杀，不在斩获为。\n息火当息薪，弭兵当弭饥。\n谁生此厉阶，哲士知其非。"},
{"title": "杜蒉扬觯", "author": "佚名", "dynasty": "先秦", "content": "知悼子卒，未葬，平公饮酒，师旷、李调侍，鼓钟。\n杜蒉自外来，闻钟声，曰：“安在？”曰：“在寝。\n”杜蒉入寝，历阶而升，酌曰：“旷饮斯！”又酌曰：“调饮斯！”又酌，堂上北面坐饮之。\n降趋而出。\n　　平公呼而进之，曰：“蒉！曩者尔心或开予，是以不与尔言。\n尔饮旷，何也？”曰：“子卯不乐。\n知悼子在堂，斯其为子卯也大矣！旷也，太师也。\n不以诏，是以饮之也。\n”“尔饮调，何也？”曰：“调也，君之亵臣也。\n为一饮一食忘君之疾，是以饮之也。\n”“尔饮，何也？”曰：“蒉也，宰夫也，非刀匕是共，又敢与知防，是以饮之也。\n”平公曰：“寡人亦有过焉，酌而饮寡人。\n”杜蒉洗而扬觯。\n公谓侍者曰：“如我死，则必毋废斯爵也！”　　至于今，既毕献，斯扬觯，谓之“杜举”。"},
{"title": "单子知陈必亡", "author": "佚名", "dynasty": "先秦", "content": "定王使单襄公聘于宋。\n遂假道于陈，以聘于楚。\n火朝觌矣，道茀不可行也。\n侯不在疆，司空不视涂，泽不陂，川不梁，野有庾积，场功未毕，道无列树，垦田若艺，膳宰不置饩，司里不授馆，国无寄寓，县无旅舍。\n民将筑台于夏氏。\n及陈，陈灵公与孔宁、仪行父南冠以如夏氏，留宾不见。\n　　单子归，告王曰：“陈侯不有大咎，国必亡。\n”王曰：“何故？”对曰：“夫辰角见而雨毕，天根见而水涸，本见而草木节解，驷见而陨霜，火见而清风戒寒。\n故《先王之教》曰：‘雨毕而除道，水涸而成梁，草木节解而备藏，陨霜而冬裘具，清风至而修城郭宫室。\n’故《夏令》曰：‘九月除道，十月成梁。\n’其时儆曰：“收而场功，待而畚梮，营室之中，土功其始，火之初见，期于司里。\n’此先王所以不用财贿，而广施德于天下者也。\n今陈国火朝觌矣，而道路若塞，野场若弃，泽不陂障，川无舟梁，是废先王之教也。\n”　　“《周制》有之曰：‘列树以表道，立鄙食以守路，国有郊牧，疆有寓望，薮有圃草，囿有林池，所以御灾也，其余无非谷土，民无悬耜，野无奥草。\n不夺民时，不蔑民功。\n有优无匮，有逸无罢。\n国有班事，县有序民。\n’今陈国道路不可知，田在草间，功成而不收，民罢于逸乐，是弃先王之法制也。\n　　“周之《秩官》有之曰：‘敌国宾至，关尹以告，行理以节逆之，候人为导，卿出郊劳，门尹除门，宗祝执祀，司里授馆，司徒具徒，司空视途，司寇诘奸，虞人入材，甸人积薪，火师监燎，水师监濯，膳宰致饔，廪人献饩，司马陈刍，工人展车，百官以物至，宾入如归。\n是故小大莫不怀爱。\n其贵国之宾至，则以班加一等，益虔。\n至于王吏，则皆官正莅事，上卿监之。\n若王巡守，则君亲监之。\n’今虽朝也不才，有分族于周，承王命以为过宾于陈，而司事莫至，是蔑先王之官也。\n　　“《先王之令》有之曰：‘天道赏善而罚淫，故凡我造国，无从非彝，无即慆淫，各守尔典，以承天休。\n’今陈侯不念胤续之常，弃其伉俪妃嫔，而帅其卿佐以淫于夏氏，不亦嫔姓矣乎？陈，我大姬之后也。\n弃衮冕而南冠以出，不亦简彝乎？是又犯先王之令也。\n　　“昔先王之教，懋帅其德也，犹恐殒越。\n若废其教而弃其制，蔑其官而犯其令，将何以守国？居大国之　，而无此四者，其能久乎？”　　六年，单子如楚。\n八年，陈侯杀于夏氏。\n九年，楚子入陈。"},
{"title": "寻鲁城北范居士失道落苍耳中见范置酒摘苍耳作", "author": "李白", "dynasty": "唐代", "content": "雁度秋色远，日静无云时。\n客心不自得，浩漫将何之。\n忽忆范野人，闲园养幽姿。\n茫然起逸兴，但恐行来迟。\n城壕失往路，马首迷荒陂。\n不惜翠云裘，遂为苍耳欺。\n入门且一笑，把臂君为谁。\n酒客爱秋蔬，山盘荐霜梨。\n他筵不下箸，此席忘朝饥。\n酸枣垂北郭，寒瓜蔓东篱。\n还倾四五酌，自咏猛虎词。\n近作十日欢，远为千载期。\n风流自簸荡，谑浪偏相宜。\n酣来上马去，却笑高阳池。"},
{"title": "高阳台·过种山即越文种墓", "author": "吴文英", "dynasty": "宋代", "content": "帆落回潮，人归故国，山椒感慨重游。\n弓折霜寒，机心已堕沙鸥。\n灯前宝剑清风断，正五湖、雨笠扁舟。\n最无情，岸上闲花，腥染春愁。\n当时白石苍松路，解勒回玉辇，雾掩山羞。\n木客歌阑，青春一梦荒丘。\n年年古苑西风到，雁怨啼、绿水葓秋。\n莫登临，几树残烟，西北高楼。"},
{"title": "石将军战场歌", "author": "李梦阳", "dynasty": "明代", "content": "清风店南逢父老，告我己巳年间事。\n店北犹存古战场，遗镞尚带勤王字。\n忆昔蒙尘实惨怛，反覆势如风雨至。\n紫荆关头昼吹角，杀气军声满幽朔。\n胡儿饮马彰义门，烽火夜照燕山云。\n内有于尚书，外有石将军。\n石家官军若雷电，天清野旷来酣战。\n朝廷既失紫荆关，吾民岂保清风店。\n牵爷负子无处逃，哭声震天风怒号。\n儿女床头伏鼓角，野人屋上看旌旄。\n将军此时挺戈出，杀敌不异草与蒿。\n追北归来血洗刀，白日不动苍天高。\n万里烟尘一剑扫，父子英雄古来少。\n单于痛哭倒马关，羯奴半死飞狐道。\n处处欢声噪鼓旗，家家牛酒犒王师。\n休夸汉室嫖姚将，岂说唐家郭子仪。\n沉吟此事六十春，此地经过泪满巾。\n黄云落日古骨白，沙砾惨淡愁行人。\n行人来折战场柳，下马坐望居庸口。\n却忆千官迎驾初，千乘万骑下皇都；乾坤得见中兴主，日月重开载造图。\n枭雄不数云台士，杨石齐名天下无！呜呼杨石今已无，安得再生此辈西备胡。"},
{"title": "东平留赠狄司马", "author": "高适", "dynasty": "唐代", "content": "古人无宿诺，兹道以为难。\n万里赴知己，一言诚可叹。\n马蹄经月窟，剑术指楼兰。\n地出北庭尽，城临西海寒。\n森然瞻武库，则是弄儒翰。\n入幕绾银绶，乘轺兼铁冠。\n练兵日精锐，杀敌无遗残。\n献捷见天子，论功俘可汗。\n激昂丹墀下，顾盼青云端。\n谁谓纵横策，翻为权势干。\n将军既坎壈，使者亦辛酸。\n耿介挹三事，羁离从一官。\n知君不得意，他日会鹏抟。"},
{"title": "鹧鸪天·画毂雕鞍狭路逢", "author": "宋祁", "dynasty": "宋代", "content": "画毂雕鞍狭路逢，一声肠断绣帘中。\n身无彩凤双飞翼，心有灵犀一点通。\n金作屋，玉为笼，车如流水马游龙。\n刘郎已恨蓬山远，更隔蓬山几万重。"},
{"title": "义田记", "author": "钱公辅", "dynasty": "宋代", "content": "范文正公，苏人也，平生好施与，择其亲而贫，疏而贤者，咸施之。\n　　方贵显时，置负郭常稔之田千亩，号曰义田，以养济群族之人。\n日有食，岁有衣，嫁娶凶葬，皆有赡。\n择族之长而贤者主其计，而时共出纳焉。\n日食人一升，岁衣人一缣，嫁女者五十千，再嫁者三十千，娶妇者三十千，再娶者十五千，葬者如再嫁之数，葬幼者十千。\n族之聚者九十口，岁入给稻八百斛。\n以其所入，给其所聚，沛然有余而无穷。\n屏而家居俟代者与焉；仕而居官者罢其给。\n此其大较也。\n　　初，公之未贵显也，尝有志于是矣，而力未逮者二十年。\n既而为西帅，及参大政，于是始有禄赐之入，而终其志。\n公既殁，后世子孙修其业，承其志，如公之存也。\n公虽位充禄厚，而贫终其身。\n殁之日，身无以为敛，子无以为丧，唯以施贫活族之义，遗其子而已。\n　　昔晏平仲敝车羸马，桓子曰：「是隐君之赐也。\n」晏子曰：「自臣之贵，父之族，无不乘车者；母之族，无不足于衣食者；妻之族，无冻馁者；齐国之士，待臣而举火者，三百余人。\n以此而为隐君之赐乎？彰君之赐乎？」于是齐侯以晏子之觞而觞桓子。\n予尝爱晏子好仁，齐侯知贤，而桓子服义也。\n又爱晏子之仁有等级，而言有次也；先父族，次母族，次妻族，而后及其疏远之贤。\n孟子曰：「亲亲而仁民，仁民而爱物。\n」晏子为近之。\n观文正之义，贤于平仲，其规模远举又疑过之。\n　　呜呼！世之都三公位，享万锺禄，其邸第之雄，车舆之饰，声色之多，妻孥之富，止乎一己而已，而族之人不得其门而入者，岂少也哉！况于施贤乎！其下为卿，为大夫，为士，廪稍之充，奉养之厚，止乎一己而已；而族之人操瓢囊为沟中瘠者，又岂少哉？况于他人乎！是皆公之罪人也。\n　　公之忠义满朝廷，事业满边隅，功名满天下，后必有史官书之者，予可无录也。\n独高其义，因以遗于世云。"},
{"title": "卖蒜老叟", "author": "袁枚", "dynasty": "清代", "content": "南阳县有杨二相公者，精于拳勇。\n能以两肩负两船而起，旗丁数百以篙刺之，篙所触处，寸寸折裂．以此名重一时，率其徒行教常州。\n每至演武场传授枪棒，观者如堵。\n忽一日，有卖蒜叟，龙钟伛偻，咳嗽不绝声，旁睨而揶揄之。\n众大骇，走告杨。\n杨大怒，招叟至前，以拳打砖墙，陷入尺许，傲之曰：“叟能如是乎？”叟曰：“君能打墙，不能打人。\n”杨愈怒骂曰：“老奴能受我打乎？打死勿怨！”叟笑曰：“垂死之年，能以一死成君之名，死亦何怨？”乃广约众人，写立誓劵。\n　　令杨养息三日，老人自缚于树，解衣露腹。\n杨故取势于十步外，奋拳击之。\n老人寂然无声。\n但见杨双膝跪地，叩头曰：“晚生知罪了。\n”拔其拳，已夹入老人腹中，坚不可出，哀求良久，老人鼓腹纵之，已跌出一石桥外矣。\n　　老人徐徐负蒜而归，卒不肯告人姓氏。"},
{"title": "玄都坛歌寄元逸人", "author": "杜甫", "dynasty": "唐代", "content": "故人昔隐东蒙峰，已佩含景苍精龙。\n故人今居子午谷，独在阴崖结茅屋。\n屋前太古玄都坛，青石漠漠常风寒。\n子规夜啼山竹裂，王母昼下云旗翻。\n知君此计成长往，芝草琅玕日应长。\n铁锁高垂不可攀，致身福地何萧爽。"},
{"title": "赠参寥子", "author": "李白", "dynasty": "唐代", "content": "白鹤飞天书，南荆访高士。\n五云在岘山，果得参寥子。\n肮脏辞故园，昂藏入君门。\n天子分玉帛，百官接话言。\n毫墨时洒落，探玄有奇作。\n著论穷天人，千春秘麟阁。\n长揖不受官，拂衣归林峦。\n余亦去金马，藤萝同所欢。\n相思在何处？桂树青云端。"},
{"title": "张益州画像记", "author": "苏洵", "dynasty": "宋代", "content": "至和元年秋，蜀人传言有寇至，边军夜呼，野无居人，谣言流闻，京师震惊。\n方命择帅，天子曰：“毋养乱，毋助变。\n众言朋兴，朕志自定。\n外乱不作，变且中起，不可以文令，又不可以武竞，惟朕一二大吏。\n孰为能处兹文武之间，其命往抚朕师？”乃推曰：张公方平其人。\n天子曰：“然。\n”公以亲辞，不可，遂行。\n　　冬十一月至蜀，至之日，归屯军，撤守备，使谓郡县：“寇来在吾，无尔劳苦。\n”明年正月朔旦，蜀人相庆如他日，遂以无事。\n又明年正月，相告留公像于净众寺，公不能禁。\n　　眉阳苏洵言于众曰：“未乱，易治也；既乱，易治也；有乱之萌，无乱之形，是谓将乱，将乱难治，不可以有乱急，亦不可以无乱弛。\n惟是元年之秋，如器之欹，未坠于地。\n惟尔张公，安坐于其旁，颜色不变，徐起而正之。\n既正，油然而退，无矜容。\n为天子牧小民不倦，惟尔张公。\n尔繄以生，惟尔父母。\n且公尝为我言‘民无常性，惟上所待。\n人皆曰蜀人多变，于是待之以待盗贼之意，而绳之以绳盗贼之法。\n重足屏息之民，而以斧令。\n于是民始忍以其父母妻子之所仰赖之身，而弃之于盗贼，故每每大乱。\n夫约之以礼，驱之以法，惟蜀人为易。\n至于急之而生变，虽齐、鲁亦然。\n吾以齐、鲁待蜀人，而蜀人亦自以齐、鲁之人待其身。\n若夫肆意于法律之外，以威劫齐民，吾不忍为也。\n’呜呼！爱蜀人之深，待蜀人之厚，自公而前，吾未始见也。\n”皆再拜稽首曰：“然。\n”　　苏洵又曰：“公之恩在尔心，尔死在尔子孙，其功业在史官，无以像为也。\n且公意不欲，如何？”皆曰：“公则何事于斯？虽然，于我心有不释焉。\n今夫平居闻一善，必问其人之姓名与其乡里之所在，以至于其长短大小美恶之状，甚者或诘其平生所嗜好，以想见其为人。\n而史官亦书之于其传，意使天下之人，思之于心，则存之于目；存之于目，故其思之于心也固。\n由此观之，像亦不为无助。\n”苏洵无以诘，遂为之记。\n　　公，南京人，为人慷慨有大节，以度量雄天下。\n天下有大事，公可属。\n系之以诗曰：天子在祚，岁在甲午。\n西人传言，有寇在垣。\n庭有武臣，谋夫如云。\n天子曰嘻，命我张公。\n公来自东，旗纛舒舒。\n西人聚观，于巷于涂。\n谓公暨暨，公来于于。\n公谓西人“安尔室家，无敢或讹。\n讹言不祥，往即尔常。\n春而条桑，秋尔涤场。\n”西人稽首，公我父兄。\n公在西囿，草木骈骈。\n公宴其僚，伐鼓渊渊。\n西人来观，祝公万年。\n有女娟娟，闺闼闲闲。\n有童哇哇，亦既能言。\n昔公未来，期汝弃捐。\n禾麻芃芃，仓庾崇崇。\n嗟我妇子，乐此岁丰。\n公在朝廷，天子股肱。\n天子曰归，公敢不承？作堂严严，有庑有庭。\n公像在中，朝服冠缨。\n西人相告，无敢逸荒。\n公归京师，公像在堂。"},
{"title": "南乡子·洪迈被拘留", "author": "太学诸生", "dynasty": "近现代", "content": "洪迈被拘留，稽首垂哀告敌仇。\n一日忍饥犹不耐，堪羞！苏武争禁十九秋。\n厥父既无谋，厥子安能解国忧。\n万里归来夸舌辨，村牛！好摆头时便摆头。"},
{"title": "秋夜寄僧", "author": "欧阳詹", "dynasty": "唐代", "content": "尚被浮名诱此身，今时谁与德为邻。\n遥知是夜檀溪上，月照千峰为一人。"},
{"title": "喜春来·金鱼玉带罗襕扣", "author": "伯颜", "dynasty": "元代", "content": "金鱼玉带罗襕扣，皂盖朱幡列五侯，山河判断在俺笔尖头。\n得意秋，分破帝王忧。"},
{"title": "与卢员外象过崔处士兴宗林亭", "author": "王维", "dynasty": "唐代", "content": "绿树重阴盖四邻，青苔日厚自无尘。\n科头箕踞长松下，白眼看他世上人。"},
{"title": "怀旧诗伤谢朓", "author": "沈约", "dynasty": "南北朝", "content": "吏部信才杰，文峰振奇响。\n调与金石谐，思逐风云上。\n岂言陵霜质，忽随人事往。\n尺璧尔何冤，一旦同丘壤。"},
{"title": "渔父·云溪湾里钓鱼翁", "author": "张志和", "dynasty": "唐代", "content": "霅溪湾里钓鱼翁，舴艋为家西复东。\n江上雪，浦边风，笑着荷衣不叹穷。"},
{"title": "秋夕听罗山人弹三峡流泉", "author": "岑参", "dynasty": "唐代", "content": "皤皤岷山老，抱琴鬓苍然。\n衫袖拂玉徽，为弹三峡泉。\n此曲弹未半，高堂如空山。\n石林何飕飗，忽在窗户间。\n绕指弄呜咽，青丝激潺湲。\n演漾怨楚云，虚徐韵秋烟。\n疑兼阳台雨，似杂巫山猿。\n幽引鬼神听，净令耳目便。\n楚客肠欲断，湘妃泪斑斑。\n谁裁青桐枝，縆以朱丝弦。\n能含古人曲，递与今人传。\n知音难再逢，惜君方年老。\n曲终月已落，惆怅东斋眠。"},
{"title": "亡妻王氏墓志铭", "author": "苏轼", "dynasty": "宋代", "content": "治平二年五月丁亥，赵郡苏轼之妻王氏卒于京师。\n六月甲午，殡于京城之西。\n其明年六月壬午，葬于眉之东北彭山县安镇乡可龙里，先君、先夫人墓之西北八步。\n轼铭其墓曰：　　君讳弗，眉之青神人，乡贡进士方之女。\n生十有六年而归于轼，有子迈。\n君之未嫁，事父母；既嫁，事吾先君先夫人，皆以谨肃闻。\n其始，未尝自言其知书也。\n见轼读书，则终日不去，亦不知其能通也。\n其后，轼有所忘，君辄能记之。\n问其他书，则皆略知之，由是始知其敏而静也。\n　　从轼官于凤翔。\n轼有所为于外，君未尝不问知其详。\n曰：“子去亲远，不可以不慎。\n”日以先君之所以戒轼者相语也。\n轼与客言于外，君立屏间听之，退必反覆其言，曰：“某人也，言辄持两端，惟子意之所向，子何用与是人言。\n”有来求与轼亲厚甚者，君曰：“恐不能久，其与人锐，其去人必速。\n”已而果然。\n将死之岁，其言多可听，类有识者。\n其死也，盖年二十有七而已。\n始死，先君命轼曰：“妇从汝于艰难，不可忘也。\n他日，汝必葬诸其姑之侧。\n”未期年而先君没，轼谨以遗令葬之，铭曰：　　君得从先夫人于九泉，余不能。\n呜呼哀哉！余永无所依怙。\n君虽没，其有与为妇何伤乎。\n呜呼哀哉！"},
{"title": "广宣上人频见过", "author": "韩愈", "dynasty": "唐代", "content": "三百六旬长扰扰，不冲风雨即尘埃。\n久惭朝士无裨补，空愧高僧数往来。\n学道穷年何所得，吟诗竟日未能回。\n天寒古寺游人少，红叶窗前有几堆。"},
{"title": "遭田父泥饮美严中丞", "author": "杜甫", "dynasty": "唐代", "content": "步屟随春风，村村自花柳。\n田翁逼社日，邀我尝春酒。\n酒酣夸新尹，畜眼未见有。\n回头指大男，渠是弓弩手。\n名在飞骑籍，长番岁时久。\n前日放营农，辛苦救衰朽。\n差科死则已，誓不举家走。\n今年大作社，拾遗能住否。\n叫妇开大瓶，盆中为吾取。\n感此气扬扬，须知风化首。\n语多虽杂乱，说尹终在口。\n朝来偶然出，自卯将及酉。\n久客惜人情，如何拒邻叟。\n高声索果栗，欲起时被肘。\n指挥过无礼，未觉村野丑。\n月出遮我留，仍嗔问升斗。"},
{"title": "打球图", "author": "晁说之", "dynasty": "宋代", "content": "阊阖千门万户开，三郎沉醉打球回。\n九龄已老韩休死，无复明朝谏疏来。"},
{"title": "西江月·四壁空围恨玉", "author": "张良臣", "dynasty": "宋代", "content": "四壁空围恨玉，十香浅捻啼绡。\n殷云度雨井桐凋。\n雁雁无书又到。\n别后钗分燕尾，病馀镜减鸾腰。\n蛮江豆蔻影连梢。\n不道参横易晓。"},
{"title": "送胡邦衡之新州贬所·其二", "author": "王庭珪", "dynasty": "宋代", "content": "大厦元非一木支，欲将独力拄倾危。\n痴儿不了公家事，男子要为天下奇。\n当日奸谀皆胆落，平生忠义只心知。\n端能饱吃新州饭，在处江山足护持。"},
{"title": "赠王介甫", "author": "欧阳修", "dynasty": "宋代", "content": "翰林风月三千首，吏部文章二百年。\n老去自怜心尚在，后来谁与子争先。\n朱门歌舞争新态，绿绮尘埃拂旧弦。\n常恨闻名不相识，相逢罇酒曷留连？"},
{"title": "喜春来·金装宝剑藏龙口", "author": "张弘范", "dynasty": "元代", "content": "金妆宝剑藏龙口，玉带红绒挂虎头。\n绿杨影里骤骅骝。\n得意秋，名满凤凰楼。"},
{"title": "赠崔秋浦三首", "author": "李白", "dynasty": "唐代", "content": "吾爱崔秋浦，宛然陶令风。\n门前五杨柳，井上二梧桐。\n山鸟下厅事，檐花落酒中。\n怀君未忍去，惆怅意无穷。\n崔令学陶令，北窗常昼眠。\n抱琴时弄月，取意任无弦。\n见客但倾酒，为官不爱钱。\n东皋春事起，种黍早归田。\n河阳花作县，秋浦玉为人。\n地逐名贤好，风随惠化春。\n水从天汉落，山逼画屏新。\n应念金门客，投沙吊楚臣。"},
{"title": "生查子·轻匀两脸花", "author": "晏几道", "dynasty": "宋代", "content": "轻匀两脸花，淡扫双眉柳。\n会写锦笺时，学弄朱弦后。\n今春玉钏宽，昨夜罗裙皱。\n无计奈情何，且醉金杯酒。"},
{"title": "饮酒·其二", "author": "陶渊明", "dynasty": "魏晋", "content": "积善云有报，夷叔在西山。\n善恶苟不应，何事空立言！九十行带索，饥寒况当年。\n不赖固穷节，百世当谁传。"},
{"title": "鹧鸪天·上元启醮", "author": "张孝祥", "dynasty": "宋代", "content": "子夜封章扣紫清。\n五霞光里佩环声。\n驿传风火龙鸾舞，步入烟霄孔翠迎。\n瑶简重，羽衣轻。\n金童双引到通明。\n三湘五管同民乐，万岁千秋与帝龄。"},
{"title": "次韵舒尧文祈雪雾猪泉", "author": "苏轼", "dynasty": "宋代", "content": "长笑蛇医一寸腹，衔冰吐雹何时足。\n苍鹅无罪亦可怜，斩颈横盘不敢哭。\n岂知泉下有猪龙，卧枕雷车踏阴轴。\n前年太守为旱请，雨点随人如撒菽。\n太守归国龙归泉，至今人咏淇园绿。\n我今又复罹此旱，凛凛疲民在沟渎。\n却寻旧迹叩神泉，坐客仍携王子渊。\n看草中和乐职颂，新声妙悟慰华颠。\n晓来泉上东风急，须上冰珠老蛟泣。\n怪词欲逼龙飞起，险韵不量吾所及。\n行看积雪厚埋牛，谁与春工掀百蛰。\n此时还复借君诗，余力汰辀仍贯笠。\n挥毫落纸勿言疲，惊龙再起震失匙。"},
{"title": "贺新郎·怀辛幼安用前韵", "author": "陈亮", "dynasty": "宋代", "content": "话杀浑闲说。\n不成教、齐民也解，为伊为葛。\n樽酒相逢成二老，却忆去年风雪。\n新著了、几茎华发。\n百世寻人犹接踵，叹只今两地三人月。\n写旧恨，向谁瑟。\n男儿何用伤离别。\n况古来、几番际会，风从云合。\n千里情亲长晤对，妙体本心次骨。\n卧百尺、高楼斗绝。\n天下适安耕且老，看买犁卖剑平家铁。\n壮士泪，肺肝裂。"},
{"title": "制袍字赐狄仁杰", "author": "武则天", "dynasty": "唐代", "content": "敷政术，守清勤。\n升显位，励相臣。"},
{"title": "醒心亭记", "author": "曾巩", "dynasty": "宋代", "content": "滁州之西南，泉水之涯，欧阳公作州之二年，构亭曰“丰乐”，自为记，以见其名义。\n既又直丰乐之东几百步，得山之高，构亭曰“醒心”，使巩记之。\n　　凡公与州之宾客者游焉，则必即丰乐以饮。\n或醉且劳矣，则必即醒心而望，以见夫群山之相环，云烟之相滋，旷野之无穷，草树众而泉石嘉，使目新乎其所睹，耳新乎其所闻，则其心洒然而醒，更欲久而忘归也。\n故即其所以然而为名，取韩子退之《北湖》之诗云。\n噫！其可谓善取乐于山泉之间，而名之以见其实，又善者矣。\n　　虽然，公之乐，吾能言之。\n吾君优游而无为于上，吾民给足而无憾于下。\n天下之学者，皆为材且良；夷狄鸟兽草木之生者，皆得其宜，公乐也。\n一山之隅，一泉之旁，岂公乐哉？乃公所寄意于此也。\n　　若公之贤，韩子殁数百年而始有之。\n今同游之宾客，尚未知公之难遇也。\n后百千年，有慕公之为人而览公之迹，思欲见之，有不可及之叹，然后知公之难遇也。\n则凡同游于此者，其可不喜且幸欤！而巩也，又得以文词托名于公文之次，其又不喜且幸欤！　　庆历七年八月十五日记。"},
{"title": "百字令·半堤花雨", "author": "褚生", "dynasty": "宋代", "content": "半堤花雨。\n对芳辰消遣，无奈情绪。\n春色尚堪描画在，万紫千红尘土。\n鹃促归期，莺收佞舌，燕作留人语。\n绕栏红药，韶华留此孤主。\n真个恨杀东风，几番过了，不似今番苦。\n乐事赏心磨灭尽，忽见飞书传羽。\n湖水湖烟，峰南峰北，总是堪伤处。\n新塘杨柳，小腰犹自歌舞。"},
{"title": "从军诗五首·其五", "author": "王粲", "dynasty": "两汉", "content": "悠悠涉荒路，靡靡我心愁。\n四望无烟火，但见林与丘。\n城郭生榛棘，蹊径无所由。\n雚蒲竟广泽，葭苇夹长流。\n日夕凉风发，翩翩漂吾舟。\n寒蝉在树鸣，鹳鹄摩天游。\n客子多悲伤，泪下不可收。\n朝入谯郡界，旷然消人忧。\n鸡鸣达四境，黍稷盈原畴。\n馆宅充廛里，士女满庄馗。\n自非圣贤国，谁能享斯休？诗人美乐土，虽客犹愿留。"},
{"title": "新制绫袄成感而有咏", "author": "白居易", "dynasty": "唐代", "content": "水波文袄造新成，绫软绵匀温复轻。\n晨兴好拥向阳坐，晚出宜披踏雪行。\n鹤氅毳疏无实事，木棉花冷得虚名。\n宴安往往叹侵夜，卧稳昏昏睡到明。\n百姓多寒无可救，一身独暖亦何情！心中为念农桑苦，耳里如闻饥冻声。\n争得大裘长万丈，与君都盖洛阳城！"},
{"title": "冀州道中", "author": "王冕", "dynasty": "元代", "content": "我行冀州路，默想古帝都。\n水土或匪昔，禹贡书亦殊。\n城郭类村坞，雨雪苦载涂。\n丛薄聚冻禽，狐狸啸枯株。\n寒云着我巾，寒风裂我襦。\n盱衡一吐气，冻凌满髭须。\n程程望烟火，道傍少人居。\n小米无得买，浊醪无得酤。\n土房桑树根，仿佛似酒垆。\n徘徊问野老，可否借我厨？野老欣笑迎，近前挽我裾。\n热水温我手，火炕暖我躯。\n丁宁勿洗面，洗面破皮肤。\n我知老意仁，缓缓驱仆夫。\n窃问老何族？云是奕世儒。\n自从大朝来，所习亮匪初。\n民人籍征戍，悉为弓矢徒。\n纵有好儿孙，无异犬与猪。\n至今成老翁，不识一字书。\n典故无所考，礼义何所拘？论及祖父时，痛入骨髓余。\n我闻忽太息，执手空踌蹰。\n踌蹰向苍天，何时更得甦？饮泣不忍言，拂袖西南隅。"},
{"title": "庄居野行", "author": "姚合", "dynasty": "唐代", "content": "客行野田间，比屋皆闭户。\n借问屋中人，尽去作商贾。\n官家不税商，税农服作苦。\n居人尽东西，道路侵垄亩。\n采玉上山颠，探珠入水府。\n边兵索衣食，此物同泥土。\n古来一人耕，三人食犹饥。\n如今千万家，无一把锄犁。\n我仓常空虚，我田生蒺藜。\n上天不雨粟，何由活烝黎。"},
{"title": "东屯北崦", "author": "杜甫", "dynasty": "唐代", "content": "盗贼浮生困，诛求异俗贫。\n空村惟见鸟，落日未逢人。\n步壑风吹面，看松露滴身。\n远山回白首，战地有黄尘。"},
{"title": "题所居村舍", "author": "杜荀鹤", "dynasty": "唐代", "content": "家随兵尽屋空存，税额宁容减一分。\n衣食旋营犹可过，赋输长急不堪闻。\n蚕无夏织桑充寨，田废春耕犊劳军。\n如此数州谁会得，杀民将尽更邀勋。"},
{"title": "鲁东门观刈蒲", "author": "李白", "dynasty": "唐代", "content": "鲁国寒事早，初霜刈渚蒲。\n挥镰若转月，拂水生连珠。\n此草最可珍，何必贵龙须，织作玉床席，欣承清夜娱。\n罗衣能再拂，不畏素尘芜。"},
{"title": "阆山歌", "author": "杜甫", "dynasty": "唐代", "content": "阆州城东灵山白，阆州城北玉台碧。\n松浮欲尽不尽云，江动将崩未崩石。\n那知根无鬼神会？已觉气与嵩华敌。\n中原格斗且未归，应结茅斋著青壁。"},
{"title": "瞻卬", "author": "佚名", "dynasty": "先秦", "content": "瞻卬昊天，则不我惠？孔填不宁，降此大厉。\n邦靡有定，士民其瘵。\n蟊贼蟊疾，靡有夷届。\n罪罟不收，靡有夷瘳！人有土田，女反有之。\n人有民人，女覆夺之。\n此宜无罪，女反收之。\n彼宜有罪，女覆说之。\n哲夫成城，哲妇倾城。\n懿厥哲妇，为枭为鸱。\n妇有长舌，维厉之阶！乱匪降自天，生自妇人。\n匪教匪诲，时维妇寺。\n鞫人忮忒，谮始竟背。\n岂曰不极，伊胡为慝？如贾三倍，君子是识。\n妇无公事，休其蚕织。\n天何以刺？何神不富？舍尔介狄，维予胥忌。\n不吊不祥，威仪不类。\n人之云亡，邦国殄瘁！天之降罔，维其优矣。\n人之云亡，心之忧矣。\n天之降罔，维其几矣。\n人之云亡，心之悲矣！觱沸槛泉，维其深矣。\n心之忧矣，宁自今矣？不自我先，不自我后。\n藐藐昊天，无不可巩。\n无忝皇祖，式救尔后。"},
{"title": "打马赋", "author": "李清照", "dynasty": "宋代", "content": "岁令云徂，卢或可呼。\n千金一掷，百万十都。\n樽俎具陈，已行揖让之礼；主宾既醉，不有博奕者乎！打马爰兴，樗蒱遂废。\n实博奕之上流，乃闺房之雅戏。\n齐驱骥騄，疑穆王万里之行；间列玄黄，类杨氏五家之队。\n珊珊佩响，方惊玉蹬之敲；落落星罗，急见连钱之碎。\n若乃吴江枫冷，胡山叶飞，玉门关闭，沙苑草肥。\n临波不渡，似惜障泥。\n或出入用奇，有类昆阳之战；或优游仗义，正如涿鹿之师。\n或闻望久高，脱复庾郎之失；或声名素昧，便同痴叔之奇。\n亦有缓缓而归，昂昂而出。\n鸟道惊驰，蚁封安步。\n崎岖峻坂，未遇王良；跼促盐车，难逢造父。\n且夫丘陵云远，白云在天，心存恋豆，志在著鞭。\n止蹄黄叶，何异金钱。\n用五十六采之间，行九十一路之内。\n明以赏罚，覈其殿最。\n运指麾于方寸之中，决胜负于几微之外。\n且好胜者，人之常情；小艺者，士之末技。\n说梅止渴，稍苏奔竟之心；画饼充饥，少谢腾骧之志。\n将图实效，故临难而不四；欲报厚恩，故知机而先退。\n或衔枚缓进，已逾关塞之艰；或贾勇争先，莫悟阱堑之坠。\n皆因不知止足，自贻尤悔。\n况为之不已，事实见于正经；用之以诚，义必合于天德。\n故绕床大叫，五木皆卢；沥酒一呼，六子尽赤。\n平生不负，遂成剑阁之师；别墅未输，已破淮淝之贼。\n今日岂无元子，明时不乏安石。\n又何必陶长沙博局之投，正当师袁彦道布帽之掷也。\n　　辞曰：佛狸定见卯年死，贵贱纷纷尚流徙，满眼骅骝杂騄駬，时危安得真致此？木兰横戈好女子，老矣谁能志千里，但愿相将过淮水。"},
{"title": "云汉", "author": "佚名", "dynasty": "先秦", "content": "倬彼云汉，昭回于天。\n王曰：於乎！何辜今之人？天降丧乱，饥馑荐臻。\n靡神不举，靡爱斯牲。\n圭壁既卒，宁莫我听？旱既大甚，蕴隆虫虫。\n不殄禋祀，自郊徂宫。\n上下奠瘗，靡神不宗。\n后稷不克，上帝不临。\n耗斁下土，宁丁我梗。\n旱既大甚，则不可推。\n兢兢业业，如霆如雷。\n周余黎民，靡有孑遗。\n昊天上帝，则不我遗。\n胡不相畏？先祖于摧。\n旱既大甚，则不可沮。\n赫赫炎炎，云我无所。\n大命近止，靡瞻靡顾。\n群公先正，则不我助。\n父母先祖，胡宁忍予？旱既大甚，涤涤山川。\n旱魃为虐，如惔如焚。\n我心惮暑，忧心如熏。\n群公先正，则不我闻。\n昊天上帝，宁俾我遯？旱既大甚，黾勉畏去。\n胡宁瘨我以旱？憯不知其故。\n祈年孔夙，方社不莫。\n昊天上帝，则不我虞。\n敬恭明神，宜无悔怒。\n旱既大甚，散无友纪。\n鞫哉庶正，疚哉冢宰。\n趣马师氏，膳夫左右。\n靡人不周。\n无不能止，瞻昂昊天，云如何里！瞻昂昊天，有嘒其星。\n大夫君子，昭假无赢。\n大命近止，无弃尔成。\n何求为我。\n以戾庶正。\n瞻昂昊天，曷惠其宁？"},
{"title": "田翁", "author": "杜荀鹤", "dynasty": "唐代", "content": "白发星星筋力衰，种田犹自伴孙儿。\n官苗若不平平纳，任是丰年也受饥。"},
{"title": "聚星堂雪", "author": "苏轼", "dynasty": "宋代", "content": "窗前暗响鸣枯叶，龙公试手行初雪。\n映空先集疑有无，作态斜飞正愁绝。\n众宾起舞风竹乱，老守先醉霜松折。\n恨无翠袖点横斜，只有微灯照明灭。\n归来尚喜更鼓永，晨起不待铃索掣。\n未嫌长夜作衣棱，却怕初阳生眼缬。\n欲浮大白追余赏，幸有回飙惊落屑。\n模糊桧顶独多时，历乱瓦沟裁一瞥。\n汝南先贤有故事，醉翁诗话谁续说。\n当时号令君听取，白战不许持寸铁。"},
{"title": "风疾舟中伏枕书怀三十六韵奉呈湖南亲友", "author": "杜甫", "dynasty": "唐代", "content": "轩辕休制律，虞舜罢弹琴。\n尚错雄鸣管，犹伤半死心。\n圣贤名古邈，羁旅病年侵。\n舟泊常依震，湖平早见参。\n如闻马融笛，若倚仲宣襟。\n故国悲寒望，群云惨岁阴。\n水乡霾白屋，枫岸叠青岑。\n郁郁冬炎瘴，濛濛雨滞淫。\n鼓迎非祭鬼，弹落似鸮禽。\n兴尽才无闷，愁来遽不禁。\n生涯相汩没，时物自萧森。\n疑惑尊中弩，淹留冠上簪。\n牵裾惊魏帝，投阁为刘歆。\n狂走终奚适，微才谢所钦。\n吾安藜不糁，汝贵玉为琛。\n乌几重重缚，鹑衣寸寸针。\n哀伤同庾信，述作异陈琳。\n十暑岷山葛，三霜楚户砧。\n叨陪锦帐座，久放白头吟。\n反朴时难遇，忘机陆易沈。\n应过数粒食，得近四知金。\n春草封归恨，源花费独寻。\n转蓬忧悄悄，行药病涔涔。\n瘗夭追潘岳，持危觅邓林。\n蹉跎翻学步，感激在知音。\n却假苏张舌，高夸周宋镡。\n纳流迷浩汗，峻址得嶔崟。\n城府开清旭，松筠起碧浔。\n披颜争倩倩，逸足竞駸駸。\n朗鉴存愚直，皇天实照临。\n公孙仍恃险，侯景未生擒。\n书信中原阔，干戈北斗深。\n畏人千里井，问俗九州箴。\n战血流依旧，军声动至今。\n葛洪尸定解，许靖力还任。\n家事丹砂诀，无成涕作霖。"},
{"title": "秋日山中寄李处士", "author": "杜荀鹤", "dynasty": "唐代", "content": "吾辈道何穷，寒山细雨中。\n儿童书懒读，果栗树将空。\n言论关时务，篇章见国风。\n升平犹可用，应不废为公。"},
{"title": "巴丘书事", "author": "陈与义", "dynasty": "宋代", "content": "三分书里识巴丘，临老避胡初一游。\n晚木声酣洞庭野，晴天影抱岳阳楼。\n四年风露侵游子，十月江湖吐乱洲。\n未必上流须鲁肃，腐儒空白九分头。"},
{"title": "夜思中原", "author": "刘过", "dynasty": "宋代", "content": "中原邈邈路何长，文物衣冠天一方。\n独有孤臣挥血泪，更无奇杰叫天阊。\n关河夜月冰霜重，宫殿春风草木荒。\n犹耿孤忠思报主，插天剑气夜光芒。"},
{"title": "剑门", "author": "杜甫", "dynasty": "唐代", "content": "唯天有设险，剑门天下壮。\n连山抱西南，石角皆北向。\n两崖崇墉倚，刻画城郭状。\n一夫怒临关，百万未可傍。\n珠玉走中原，岷峨气凄怆。\n三皇五帝前，鸡犬各相放。\n后王尚柔远，职贡道已丧。\n至今英雄人，高视见霸王。\n并吞与割据，极力不相让。\n吾将罪真宰，意欲铲叠嶂！恐此复偶然，临风默惆怅。"},
{"title": "康衢谣", "author": "佚名", "dynasty": "先秦", "content": "立我臣民，莫匪尔极，不识不知，顺帝之则。"},
{"title": "水龙吟·腰刀首帕从军", "author": "李璮", "dynasty": "宋代", "content": "腰刀首帕从军，戍楼独倚间凝眺。\n中原气象，狐居兔穴，暮烟残照。\n投笔书怀，枕戈待旦，陇西年少。\n欢光阴掣电，易生髀肉，不如易腔改调。\n世变沧海成田，奈群生、几番惊扰。\n干戈烂漫，无时休息，凭谁驱扫。\n眼底山河，胸中事业，一声长啸。\n太平时、相将近也，稳稳百年燕赵。"},
{"title": "紫芝歌", "author": "佚名", "dynasty": "两汉", "content": "莫莫高山。\n深谷逶迤。\n晔晔紫芝。\n可以疗饥。\n唐虞世远。\n吾将何归。\n驷马高盖。\n其忧甚大。\n富贵之畏人兮。\n贫贱之肆志。"},
{"title": "华山畿·啼相忆", "author": "佚名", "dynasty": "南北朝", "content": "啼相忆，泪如漏刻水，昼夜流不息。"},
{"title": "神鸡童谣", "author": "佚名", "dynasty": "唐代", "content": "生儿不用识文字，斗鸡走马胜读书。\n贾家小儿年十三，富贵荣华代不如。\n能令金距期胜负，白罗绣衫随软舆。\n父死长安千里外，差夫持道挽丧车。"},
{"title": "穆陵关北逢人归渔阳", "author": "刘长卿", "dynasty": "唐代", "content": "逢君穆陵路，匹马向桑乾。\n楚国苍山古，幽州白日寒。\n城池百战后，耆旧几家残。\n处处蓬蒿遍，归人掩泪看。"},
{"title": "弹歌", "author": "佚名", "dynasty": "先秦", "content": "断竹，续竹；飞土，逐宍。"},
{"title": "一丛花·溪堂玩月作", "author": "陈亮", "dynasty": "宋代", "content": "冰轮斜辗镜天长，江练隐寒光。\n危阑醉倚人如画，隔烟村、何处鸣榔？乌鹊倦栖，鱼龙惊起，星斗挂垂杨。\n芦花千顷水微茫，秋色满江乡。\n楼台恍似游仙梦，又疑是、洛浦潇湘。\n风露浩然，山河影转，今古照凄凉。"},
{"title": "金缕曲·闷欲呼天说", "author": "吴藻", "dynasty": "清代", "content": "闷欲呼天说。\n问苍苍、生人在世，忍偏磨灭？从古难消豪气，也只书空咄咄。\n正自检、断肠诗阅。\n看到伤心翻天笑，笑公然、愁是吾家物！都并入、笔端结。\n英雄儿女原无别。\n叹千秋、收场一例，泪皆成血。\n待把柔情轻放下，不唱柳边风月；且整顿、铜琶铁拨。\n读罢《离骚》还酌酒，向大江东去歌残阕。\n声早遏，碧云裂。"},
{"title": "江城子·梦中了了醉中醒", "author": "苏轼", "dynasty": "宋代", "content": "陶渊明以正月五日游斜川，临流班坐，顾瞻南阜，爱曾城之独秀，乃作斜川诗，至今使人想见其处。\n元丰壬戌之春，余躬耕于东坡，筑雪堂居之，南挹四望亭之后丘，西控北山之微泉，慨然而叹，此亦斜川之游也。\n乃作长短句，以《江城子》歌之。\n梦中了了醉中醒。\n只渊明，是前生。\n走遍人间，依旧却躬耕。\n昨夜东坡春雨足，乌鹊喜，报新晴。\n雪堂西畔暗泉鸣。\n北山倾，小溪横。\n南望亭丘，孤秀耸曾城。\n都是斜川当日景，吾老矣，寄余龄。"},
{"title": "水调歌头·沧浪亭", "author": "苏舜钦", "dynasty": "宋代", "content": "潇洒太湖岸，淡伫洞庭山。\n鱼龙隐处，烟雾深锁渺弥间。\n方念陶朱张翰，忽有扁舟急桨，撇浪载鲈还。\n落日暴风雨，归路绕汀湾。\n丈夫志，当景盛，耻疏闲。\n壮年何事憔悴，华发改朱颜。\n拟借寒潭垂钓，又恐鸥鸟相猜，不肯傍青纶。\n刺棹穿芦荻，无语看波澜。"},
{"title": "饮马长城窟行", "author": "杨广", "dynasty": "隋代", "content": "肃肃秋风起，悠悠行万里。\n万里何所行，横漠筑长城。\n岂台小子智，先圣之所营。\n树兹万世策，安此亿兆生。\n讵敢惮焦思，高枕于上京。\n北河见武节，千里卷戎旌。\n山川互出没，原野穷超忽。\n撞金止行阵，鸣鼓兴士卒。\n千乘万旗动，饮马长城窟。\n秋昏塞外云，雾暗关山月。\n缘岩驿马上，乘空烽火发。\n借问长城侯，单于入朝谒。\n浊气静天山，晨光照高阙。\n释兵仍振旅，要荒事万举。\n饮至告言旋，功归清庙前。"},
{"title": "拟古九首", "author": "陶渊明", "dynasty": "魏晋", "content": "荣荣窗下兰，密密堂前柳。\n初与君别时，不谓行当久。\n出门万里客，中道逢嘉友。\n未言心相醉，不在接杯酒。\n兰枯柳亦衰，遂令此言负。\n多谢诸少年，相知不忠厚。\n意气倾人命，离隔复何有？辞家夙严驾，当往至无终。\n问君今何行？非商复非戎。\n闻有田子泰，节义为士雄。\n斯人久已死，乡里习其风。\n生有高世名，既没传无穷。\n不学狂驰子，直在百年中。\n仲春遘时雨，始雷发东隅。\n众蛰各潜骇，草木纵横舒。\n翩翩新来燕，双双入我庐。\n先巢故尚在，相将还旧居。\n自从分别来，门庭日荒芜；我心固匪石，君情定何如？迢迢百尺楼，分明望四荒，暮作归云宅，朝为飞鸟堂。\n山河满目中，平原独茫茫。\n古时功名士，慷慨争此场。\n一旦百岁後，相与还北邙。\n松柏为人伐，高坟互低昂。\n颓基无遗主，游魂在何方！荣华诚足贵，亦复可怜伤。\n东方有一士，被服常不完；三旬九遇食，十年著一冠。\n辛勤无此比，常有好容颜。\n我欲观其人，晨去越河关。\n青松夹路生，白云宿檐端。\n知我故来意，取琴为我弹。\n上弦惊别鹤，下弦操孤鸾。\n愿留就君住，从令至岁寒。\n苍苍谷中树，冬夏常如兹；年年见霜雪，谁谓不知时。\n厌闻世上语，结友到临淄。\n稷下多谈士，指彼决吾疑。\n装束既有日，已与家人辞。\n行行停出门，还坐更自思。\n不怨道里长，但畏人我欺。\n万一不合意，永为世笑嗤。\n伊怀难具道，为君作此诗。\n日暮天无云，春风扇微和。\n佳人美清夜，达曙酣且歌。\n歌竟长叹息，持此感人多。\n皎皎云间月，灼灼叶中华。\n岂无一时好，不久当如何。\n少时壮且厉，抚剑独行游。\n谁言行游近？张掖至幽州。\n饥食首阳薇，渴饮易水流。\n不见相知人，惟见古时丘。\n路边两高坟，伯牙与庄周。\n此士难再得，吾行欲何求！种桑长江边，三年望当采。\n枝条始欲茂，忽值山河改。\n柯叶自摧折，根株浮沧海。\n春蚕既无食，寒衣欲谁待！本不植高原，今日复何悔。"},
{"title": "江城子·江景", "author": "苏轼", "dynasty": "宋代", "content": "湖上与张先同赋，时闻弹筝凤凰山下雨初晴，水风清，晚霞明。\n一朵芙蕖，开过尚盈盈。\n何处飞来双白鹭，如有意，慕娉婷。\n忽闻江上弄哀筝，苦含情，遣谁听！烟敛云收，依约是湘灵。\n欲待曲终寻问取，人不见，数峰青。"},
{"title": "沁园春·寄稼轩承旨", "author": "刘过", "dynasty": "宋代", "content": "寄辛承旨。\n时承旨招，不赴。\n斗酒彘肩，风雨渡江，岂不快哉！被香山居士，约林和靖，与坡仙老，驾勒吾回。\n坡谓西湖，正如西子，浓抹淡妆临镜台。\n二公者，皆掉头不顾，只管衔杯。\n白云天竺去来，图画里、峥嵘楼观开。\n爱东西双涧，纵横水绕；两峰南北，高下云堆。\n逋曰不然，暗香浮动，争似孤山先探梅。\n须晴去，访稼轩未晚，且此徘徊。"},
{"title": "箕子碑", "author": "柳宗元", "dynasty": "唐代", "content": "凡大人之道有三：一曰正蒙难，二曰法授圣，三曰化及民。\n殷有仁人曰箕子，实具兹道以立于世，故孔子述六经之旨，尤殷勤焉。\n　　当纣之时，大道悖乱，天威之动不能戒，圣人之言无所用。\n进死以并命，诚仁矣，无益吾祀，故不为。\n委身以存祀，诚仁矣，与亡吾国，故不忍。\n具是二道，有行之者矣。\n是用保其明哲，与之俯仰；晦是谟范，辱于囚奴；昏而无邪，隤而不息；故在易曰“箕子之明夷”，正蒙难也。\n及天命既改，生人以正，乃出大法，用为圣师。\n周人得以序彝伦而立大典；故在书曰“以箕子归作《洪范》”，法授圣也。\n及封朝鲜，推道训俗，惟德无陋，惟人无远，用广殷祀，俾夷为华，化及民也。\n率是大道，丛于厥躬，天地变化，我得其正，其大人欤？　　呜乎！当其周时未至，殷祀未殄，比干已死，微子已去，向使纣恶未稔而自毙，武庚念乱以图存，国无其人，谁与兴理？是固人事之或然者也。\n然则先生隐忍而为此，其有志于斯乎？　　唐某年，作庙汲郡，岁时致祀，嘉先生独列于易象，作是颂云：　　蒙难以正，授圣以谟。\n宗祀用繁，夷民其苏。\n宪宪大人，显晦不渝。\n圣人之仁，道合隆污。\n明哲在躬，不陋为奴。\n冲让居礼，不盈称孤。\n高而无危，卑不可逾。\n非死非去，有怀故都。\n时诎而伸，卒为世模。\n易象是列，文王为徒。\n大明宣昭，崇祀式孚。\n古阙颂辞，继在后儒。"},
{"title": "一萼红·登蓬莱阁有感", "author": "周密", "dynasty": "宋代", "content": "步深幽。\n正云黄天淡，雪意未全休。\n鉴曲寒沙，茂林烟草，俯仰千古悠悠。\n岁华晚、飘零渐远，谁念我、同载五湖舟？磴古松斜，崖阴苔老，一片清愁。\n回首天涯归梦，几魂飞西浦，泪洒东州。\n故国山川，故园心眼，还似王粲登楼。\n最负他、秦鬟妆镜，好江山、何事此时游！为唤狂吟老监，共赋消忧。"},
{"title": "吴山图记", "author": "归有光", "dynasty": "明代", "content": "吴、长洲二县，在郡治所，分境而治。\n而郡西诸山，皆在吴县。\n其最高者，穹窿、阳山、邓尉、西脊、铜井。\n而灵岩，吴之故宫在焉，尚有西子之遗迹。\n若虎丘、剑池及天平、尚方、支硎，皆胜地也。\n而太湖汪洋三万六千顷，七十二峰沉浸其间，则海内之奇观矣。\n　　余同年友魏君用晦为吴县，未及三年，以高第召入为给事中。\n君之为县，有惠爱，百姓扳留之，不能得，而君亦不忍于其民。\n由是好事者绘《吴山图》以为赠。\n　　夫令之于民，诚重矣。\n令诚贤也，其地之山川草木，亦被其泽而有荣也；令诚不贤也，其地之山川草木，亦被其殃而有辱也。\n君于吴之山川，盖增重矣。\n异时吾民将择胜于岩峦之间，尸祝于浮屠、老子之宫也，固宜。\n而君则亦既去矣，何复惓惓于此山哉?昔苏子瞻称韩魏公去黄州四十馀年而思之不忘，至以为《思黄州》诗，子瞻为黄人刻之于石。\n然后知贤者于其所至，不独使其人之不忍忘而已，亦不能自忘于其人也。\n　　君今去县已三年矣。\n一日，与余同在内庭，出示此图，展玩太息，因命余记之，噫!君之于吾吴有情如此，如之何而使吾民能忘之也!"},
{"title": "代东武吟", "author": "鲍照", "dynasty": "南北朝", "content": "主人且勿喧，贱子歌一言。\n仆本寒乡士，出身蒙汉恩。\n始随张校尉，召募到河源。\n后逐李轻车，追虏出塞垣。\n密途亘万里，宁岁犹七奔。\n肌力尽鞍甲，心思历凉温。\n将军既下世，部曲亦罕存。\n时事一朝异，孤绩谁复论。\n少壮辞家去，穷老还入门。\n腰镰刈葵藿，倚杖牧鸡豚。\n昔如鞲上鹰，今似槛中猿。\n徒结千载恨，空负百年怨。\n弃席思君幄，疲马恋君轩。\n愿垂晋主惠，不愧田子魂。"},
{"title": "湘月·天风吹我", "author": "龚自珍", "dynasty": "清代", "content": "壬申夏泛舟西湖，述怀有赋，时予别杭州盖十年矣天风吹我，堕湖山一角，果然清丽。\n曾是东华生小客，回首苍茫无际。\n屠狗功名，雕龙文卷，岂是平生意？乡亲苏小，定应笑我非计。\n才见一抹斜阳，半堤香草，顿惹清愁起。\n罗袜音尘何处觅，渺渺予怀孤寄。\n怨去吹箫，狂来说剑，两样销魂味。\n两般春梦，橹声荡入云水。"},
{"title": "如意娘", "author": "武则天", "dynasty": "唐代", "content": "看朱成碧思纷纷，憔悴支离为忆君。\n不信比来长下泪，开箱验取石榴裙。"},
{"title": "望海潮·自题小影", "author": "谭嗣同", "dynasty": "近现代", "content": "曾经沧海，又来沙漠，四千里外关河。\n骨相空谈，肠轮自转，回头十八年过。\n春梦醒来么？对春帆细雨，独自吟哦。\n惟有瓶花，数枝相伴不须多。\n寒江才脱渔蓑。\n剩风尘面貌，自看如何？鉴不因人，形还问影，岂缘醉后颜酡？拔剑欲高歌。\n有几根侠骨，禁得揉搓？忽说此人是我，睁眼细瞧科。"},
{"title": "念奴娇·登石头城次东坡韵", "author": "萨都剌", "dynasty": "元代", "content": "石头城上，望天低吴楚，眼空无物。\n指点六朝形胜地，惟有青山如壁。\n蔽日旌旗，连云樯橹，白骨纷如雪。\n一江南北，消磨多少豪杰。\n寂寞避暑离宫，东风辇路，芳草年年发。\n落日无人松径里，鬼火高低明灭。\n歌舞尊前，繁华镜里，暗换青青发。\n伤心千古，秦淮一片明月！"},
{"title": "绿珠篇", "author": "乔知之", "dynasty": "唐代", "content": "石家金谷重新声，明珠十斛买娉婷。\n此日可怜君自许，此时可喜得人情。\n君家闺阁不曾关，常将歌舞借人看。\n意气雄豪非分理，骄矜势力横相干。\n辞君去君终不忍，徒劳掩袂伤铅粉。\n百年离别在高楼，一代红颜为君尽。"},
{"title": "鹧鸪天·晚岁躬耕不怨贫", "author": "辛弃疾", "dynasty": "宋代", "content": "晚岁躬耕不怨贫，只鸡斗酒聚比邻。\n都无晋宋之间事，自是羲皇以上人。\n千载后，百遍存。\n更无一字不清真。\n若教王谢诸郎在，未抵柴桑陌上尘。"},
{"title": "登敬亭北二小山余时送客逢崔侍御并登此地", "author": "李白", "dynasty": "唐代", "content": "送客谢亭北，逢君纵酒还。\n屈盘戏白马，大笑上青山。\n回鞭指长安，西日落秦关。\n帝乡三千里，杳在碧云间。"},
{"title": "子产却楚逆女以兵", "author": "左丘明", "dynasty": "先秦", "content": "楚公子围聘于郑，且娶于公孙段氏。\n伍举为介。\n将入馆，郑人恶之。\n使行人子羽与之言，乃馆于外。\n　　既聘，将以众逆。\n子产患之，使子羽辞曰：“以敝邑褊小，不足以容从者，请墠听命！”令尹使太宰伯州犁对曰：“君辱贶寡大夫围，谓围：‘将使丰氏抚有而室。\n’围布几筵，告于庄、共之庙而来。\n若野赐之，是委君贶于草莽也！是寡大夫不得列于诸卿也！不宁唯是，又使围蒙其先君，将不得为寡君老，其蔑以复矣。\n唯大夫图之！”子羽曰：“小国无罪，恃实其罪。\n将恃大国之安靖己，而无乃包藏祸心以图之。\n小国失恃而惩诸侯，使莫不憾者，距违君命，而有所壅塞不行是惧！不然，敝邑，馆人之属也，其敢爱丰氏之祧？”　　伍举知其有备也，请垂櫜而入。\n许之。"},
{"title": "读陈胜传", "author": "屈大均", "dynasty": "清代", "content": "闾左称雄日，渔阳适戍人。\n王候宁有种？竿木足亡秦。\n大义呼豪杰，先声仗鬼神。\n驱除功第一，汉将可谁伦？"},
{"title": "刘墉行书送蔡明远叙轴", "author": "刘墉", "dynasty": "清代", "content": "既奉命于秦淮之上，又随我于邗沟之东，追攀不疲，以至邵伯南埭，始终之际，良有可称。\n送蔡明远叙。\n乙未冬日临。\n石菴居士。"},
{"title": "咏二疏", "author": "陶渊明", "dynasty": "魏晋", "content": "大象转四时，功成者自去。\n借问衰周来，几人得其趣？游目汉廷中，二疏复此举。\n高啸返旧居，长揖储君傅。\n饯送倾皇朝，华轩盈道路。\n离别情所悲，余荣何足顾！事胜感行人，贤哉岂常誉！厌厌阎里欢，所营非近务。\n促席延故老，挥觞道平素。\n问金终寄心，清言晓未悟。\n放意乐余年，遑恤身后虑！谁云其人亡，久而道弥著。"},
{"title": "长相思·折花枝", "author": "俞彦", "dynasty": "明代", "content": "折花枝，恨花枝，准拟花开人共卮，开时人去时。\n怕相思，已相思，轮到相思没处辞，眉间露一丝。"},
{"title": "蝶恋花·莫斗婵娟弓样月", "author": "王国维", "dynasty": "近现代", "content": "莫斗婵娟弓样月，只坐蛾眉，消得千谣诼。\n臂上宫砂那不灭，古来积毁能销骨。\n手把齐纨相诀绝，懒祝西风，再使人间热。\n镜里朱颜犹未歇，不辞自媚朝和夕。"},
{"title": "思佳客·赋半面女髑髅", "author": "吴文英", "dynasty": "宋代", "content": "钗燕拢云睡起时。\n隔墙折得杏花枝。\n青春半面妆如画，细雨三更花又飞。\n轻爱别，旧相知。\n断肠青冢几斜晖。\n断红一任风吹起，结习空时不点衣。"},
{"title": "怨诗二首·其二", "author": "崔国辅", "dynasty": "唐代", "content": "楼头桃李疏，池上芙蓉落。\n织锦犹未成，蛩声入罗幕。"},
{"title": "虞美人·疏梅月下歌金缕", "author": "晏几道", "dynasty": "宋代", "content": "疏梅月下歌金缕。\n忆共文君语。\n更谁情浅似春风。\n一夜满枝新绿、替残红。\n苹香已有莲开信。\n两桨佳期近。\n采莲时节定来无。\n醉后满身花影、倩人扶。"},
{"title": "南乡子·新月上", "author": "李珣", "dynasty": "五代", "content": "新月上，远烟开。\n惯随潮水采珠来。\n棹穿花过归溪口。\n沽春酒。\n小艇缆牵垂岸柳。"},
{"title": "云州秋望", "author": "屈大均", "dynasty": "清代", "content": "白草黄羊外，空闻觱篥哀。\n遥寻苏武庙，不上李陵台。\n风助群鹰击，云随万马来。\n关前无数柳，一夜落龙堆。"},
{"title": "侍太子坐诗", "author": "曹植", "dynasty": "两汉", "content": "白日曜青春，时雨静飞尘。\n寒冰辟炎景，凉风飘我身。\n清醴盈金觞，肴馔纵横陈。\n齐人进奇乐，歌者出西秦。\n翩翩我公子，机巧忽若神。"},
{"title": "上元夫人", "author": "李白", "dynasty": "唐代", "content": "上元谁夫人？偏得王母娇。\n嵯峨三角髻，馀发散垂腰。\n裘披青毛锦，身著赤霜袍。\n手提嬴女儿，闲与凤吹箫。\n眉语两自笑，忽然随风飘。"},
{"title": "满江红·和王昭仪韵", "author": "汪元量", "dynasty": "宋代", "content": "天上人家，醉王母、蟠桃春色。\n被午夜、漏声催箭，晓光侵阙。\n花覆千官鸾阁外，香浮九鼎龙楼侧。\n恨黑风吹雨湿霓裳，歌声歇。\n人去后，书应绝。\n肠断处，心难说。\n更那堪杜宇，满山啼血。\n事去空流东汴水，愁来不见西湖月。\n有谁知、海上泣婵娟，菱花缺。"},
{"title": "樵夫词", "author": "朱景素", "dynasty": "清代", "content": "白云堆里捡青槐，惯入深林鸟不猜。\n无意带将花数朵，竟挑蝴蝶下山来。"},
{"title": "季梁谏追楚师", "author": "左丘明", "dynasty": "先秦", "content": "楚武王侵随，使薳章求成焉，军于瑕以待之。\n随人使少师董成。\n　　斗伯比言于楚子曰：“吾不得志于汉东也，我则使然。\n我张吾三军而被吾甲兵，以武临之，彼则惧而协以谋我，故难间也。\n汉东之国，随为大。\n随张，必弃小国。\n小国离，楚之利也。\n少师侈，请羸师以张之。\n”熊率且比曰:“季梁在，何益？”斗伯比曰:“以为后图。\n少师得其君。\n”　　王毁军而纳少师。\n少师归，请追楚师。\n随侯将许之。\n　　季梁止之曰：“天方授楚。\n楚之羸，其诱我也，君何急焉？臣闻小之能敌大也，小道大淫。\n所谓道，忠于民而信于神也。\n上思利民，忠也；祝史正辞，信也。\n今民馁而君逞欲，祝史矫举以祭，臣不知其可也。\n”公曰：“吾牲牷肥腯，粢盛丰备，何则不信？”对曰：“夫民，神之主也。\n是以圣王先成民，而后致力于神。\n故奉牲以告曰‘博硕肥腯。\n’谓民力之普存也，谓其畜之硕大蕃滋也，谓其不疾瘯蠡也，谓其备腯咸有也。\n奉盛以告曰：‘洁粢丰盛。\n’谓其三时不害而民和年丰也。\n奉酒醴以告曰：‘嘉栗旨酒。\n’谓其上下皆有嘉德而无违心也。\n所谓馨香，无谗慝也。\n故务其三时，修其五教，亲其九族，以致其禋祀。\n于是乎民和而神降之福，故动则有成。\n今民各有心，而鬼神乏主，君虽独丰，其何福之有？君姑修政而亲兄弟之国，庶免于难。\n”　　随侯惧而修政，楚不敢伐。"},
{"title": "水夫谣", "author": "王建", "dynasty": "唐代", "content": "苦哉生长当驿边，官家使我牵驿船。\n辛苦日多乐日少，水宿沙行如海鸟。\n逆风上水万斛重，前驿迢迢后淼淼。\n半夜缘堤雪和雨，受他驱遣还复去。\n夜寒衣湿披短蓑，臆穿足裂忍痛何！到明辛苦无处说，齐声腾踏牵船歌。\n一间茅屋何所值，父母之乡去不得。\n我愿此水作平田，长使水夫不怨天。"},
{"title": "贾客词", "author": "刘驾", "dynasty": "唐代", "content": "贾客灯下起，犹言发已迟。\n高山有疾路，暗行终不疑。\n寇盗伏其路，猛兽来相追。\n金玉四散去，空囊委路岐。\n扬州有大宅，白骨无地归。\n少妇当此日，对镜弄花枝。"},
{"title": "武侯庙古柏", "author": "李商隐", "dynasty": "唐代", "content": "蜀相阶前柏，龙蛇捧閟宫。\n阴成外江畔，老向惠陵东。\n大树思冯异，甘棠忆召公。\n叶凋湘燕雨，枝拆海鹏风。\n玉垒经纶远，金刀历数终。\n谁将出师表，一为问昭融。"},
{"title": "归国谣·双脸", "author": "温庭筠", "dynasty": "唐代", "content": "双脸，小凤战蓖金飐艳。\n舞衣无力风敛，藕丝秋色染。\n锦帐绣帷斜掩，露珠清晓簟，粉心黄蕊花靥，黛眉山两点。"},
{"title": "海人谣", "author": "王建", "dynasty": "唐代", "content": "海人无家海里住，采珠役象为岁赋。\n恶波横天山塞路，未央宫中常满库。"},
{"title": "哭刘蕡", "author": "李商隐", "dynasty": "唐代", "content": "上帝深宫闭九阍，巫咸不下问衔冤。\n黄陵别后春涛隔，湓浦书来秋雨翻。\n只有安仁能作诔，何曾宋玉解招魂？平生风义兼师友，不敢同君哭寝门。"},
{"title": "宿江边阁 / 后西阁", "author": "杜甫", "dynasty": "唐代", "content": "暝色延山径，高斋次水门。\n薄云岩际宿，孤月浪中翻。\n鹳鹤追飞静，豺狼得食喧。\n不眠忧战伐，无力正乾坤。"},
{"title": "舟中立秋", "author": "施闰章", "dynasty": "清代", "content": "垂老畏闻秋，年光逐水流。\n阴云沉岸草，急雨乱滩舟。\n时事诗书拙，军储岭海愁。\n洊饥今有岁，倚棹望西畴。"},
{"title": "陪金陵府相中堂夜宴", "author": "韦庄", "dynasty": "唐代", "content": "满耳笙歌满眼花，满楼珠翠胜吴娃。\n因知海上神仙窟，只似人间富贵家。\n绣户夜攒红烛市，舞衣晴曳碧天霞。\n却愁宴罢青娥散，扬子江头月半斜。"},
{"title": "沔水", "author": "佚名", "dynasty": "先秦", "content": "沔彼流水，朝宗于海。\n鴥彼飞隼，载飞载止。\n嗟我兄弟，邦人诸友。\n莫肯念乱，谁无父母？沔彼流水，其流汤汤。\n鴥彼飞隼，载飞载扬。\n念彼不迹，载起载行。\n心之忧矣，不可弭忘。\n鴥彼飞隼，率彼中陵。\n民之讹言，宁莫之惩？我友敬矣，谗言其兴。"},
{"title": "平陵东", "author": "佚名", "dynasty": "两汉", "content": "平陵东，松柏桐，不知何人劫义公。\n劫义公，在高堂下，交钱百万两走马。\n两走马，亦诚难，顾见追吏心中恻。\n心中恻，血出漉，归告我家卖黄犊。"},
{"title": "二月二十四日作", "author": "陆游", "dynasty": "宋代", "content": "棠梨花开社酒浓，南村北村鼓冬冬。\n且祈麦熟得饱饭，敢说谷贱复伤农。\n崖州万里窜酷吏，湖南几时起卧龙？但愿诸贤集廊庙，书生穷死胜侯封。"},
{"title": "四怨诗", "author": "曹邺", "dynasty": "唐代", "content": "手推呕哑车，朝朝暮暮耕。\n未曾分得谷，空得老农名。"},
{"title": "陈宫", "author": "汪遵", "dynasty": "唐代", "content": "椒宫荒宴竟无疑，倏忽山河尽入隋。\n留得后庭亡国曲，至今犹与酒家吹。"},
{"title": "贞元十四年旱甚见权门移芍药花", "author": "吕温", "dynasty": "唐代", "content": "绿原青垄渐成尘，汲井开园日日新。\n四月带花移芍药，不知忧国是何人。"},
{"title": "大江东去·用东坡先生韵", "author": "赵秉文", "dynasty": "元代", "content": "秋光一片，问苍苍桂影，其中何物？一叶扁舟波万顷，四顾粘天无壁。\n叩枻长歌，嫦娥欲下，万里挥冰雪。\n京尘千丈，可能容此人杰？回首赤壁矶边，骑鲸人去，几度山花发。\n澹澹长空今古梦，只有归鸿明灭。\n我欲从公，乘风归去，散此麒麟发。\n三山安在，玉箫吹断明月！"},
{"title": "醉太平·堂堂大元", "author": "佚名", "dynasty": "元代", "content": "堂堂大元，奸佞专权。\n开河变钞祸根源，惹红巾万千。\n官法滥，刑法重，黎民怨。\n人吃人，钞买钞，何曾见。\n贼做官，官做贼，混贤愚。\n哀哉可怜！"},
{"title": "鹧鸪天·只近浮名不近情", "author": "元好问", "dynasty": "金朝", "content": "只近浮名不近情。\n且看不饮更何成。\n三杯渐觉纷华远，一斗都浇块磊平。\n醒复醉，醉还醒。\n灵均憔悴可怜生。\n《离骚》读杀浑无味，好个诗家阮步兵！"},
{"title": "曲江", "author": "李商隐", "dynasty": "唐代", "content": "望断平时翠辇过，空闻子夜鬼悲歌。\n金舆不返倾城色，玉殿犹分下苑波。\n死忆华亭闻唳鹤，老忧王室泣铜驼。\n天荒地变心虽折，若比伤春意未多。"},
{"title": "去蜀", "author": "杜甫", "dynasty": "唐代", "content": "五载客蜀郡，一年居梓州。\n如何关塞阻，转作潇湘游。\n世事已黄发，残生随白鸥。\n安危大臣在，不必泪长流。"},
{"title": "富贵曲", "author": "郑遨", "dynasty": "唐代", "content": "美人梳洗时，满头间珠翠。\n岂知两片云，戴却数乡税。"},
{"title": "鹊桥仙·夜闻杜鹃", "author": "陆游", "dynasty": "宋代", "content": "茅檐人静，蓬窗灯暗，春晚连江风雨。\n林莺巢燕总无声，但月夜、常啼杜宇。\n催成清泪，惊残孤梦，又拣深枝飞去。\n故山犹自不堪听，况半世、飘然羁旅！"},
{"title": "采桑子·时光只解催人老", "author": "晏殊", "dynasty": "宋代", "content": "时光只解催人老，不信多情，长恨离亭，泪滴春衫酒易醒。\n梧桐昨夜西风急，淡月胧明，好梦频惊，何处高楼雁一声？"},
{"title": "忆江南·多少恨", "author": "李煜", "dynasty": "五代", "content": "多少恨，昨夜梦魂中。\n还似旧时游上苑，车如流水马如龙。\n花月正春风。"},
{"title": "咏三良", "author": "陶渊明", "dynasty": "魏晋", "content": "弹冠乘通津，但惧时我遗。\n服勤尽岁月，常恐功愈微。\n忠情谬获露，遂为君所私。\n出则陪文舆，人必侍丹帷。\n箴规响已从，计议初无亏。\n一朝长逝后，愿言同此归。\n厚恩固难忘，君命安可违！临穴罔惟疑，投义志攸希。\n荆棘笼高坟，黄鸟声正悲。\n良人不可赎，泫然沾我衣。"},
{"title": "行路难·缚虎手", "author": "贺铸", "dynasty": "宋代", "content": "缚虎手，悬河口，车如鸡栖马如狗。\n白纶巾，扑黄尘，不知我辈可是蓬蒿人？衰兰送客咸阳道，天若有情天亦老。\n作雷颠，不论钱，谁问旗亭美酒斗十千？酌大斗，更为寿，青鬓长青古无有。\n笑嫣然，舞翩然，当垆秦女十五语如弦。\n遗音能记秋风曲，事去千年犹恨促。\n揽流光，系扶桑，争奈愁来一日却为长。"},
{"title": "江城子·醉来长袖舞鸡鸣", "author": "元好问", "dynasty": "金朝", "content": "醉来长袖舞鸡鸣，短歌行，壮心惊。\n西北神州，依旧一新亭。\n三十六峰长剑在，星斗气，郁峥嵘。\n古来豪侠数幽并，鬓星星，竟何成！他日封侯，编简为谁青？一掬钓鱼坛上泪，风浩浩，雨冥冥。"},
{"title": "浣溪沙·细雨斜风作晓寒", "author": "苏轼", "dynasty": "宋代", "content": "元丰七年十二月二十四日，从泗州刘倩叔游南山细雨斜风作晓寒，淡烟疏柳媚晴滩。\n入淮清洛渐漫漫。\n雪沫乳花浮午盏，蓼茸蒿笋试春盘。\n人间有味是清欢。"},
{"title": "韩奕", "author": "佚名", "dynasty": "先秦", "content": "奕奕梁山，维禹甸之，有倬其道。\n韩侯受命，王亲命之：缵戎祖考，无废朕命。\n夙夜匪解，虔共尔位，朕命不易。\n榦不庭方，以佐戎辟。\n四牡奕奕，孔脩且张。\n韩侯入觐，以其介圭，入觐于王。\n王锡韩侯，淑旂绥章，簟茀错衡，玄衮赤舄，钩膺镂鍚，鞹鞃浅幭，鞗革金厄。\n韩侯出祖，出宿于屠。\n显父饯之，清酒百壶。\n其肴维何？炰鳖鲜鱼。\n其蔌维何？维笋及蒲。\n其赠维何？乘马路车。\n笾豆有且。\n侯氏燕胥。\n韩侯取妻，汾王之甥，蹶父之子。\n韩侯迎止，于蹶之里。\n百两彭彭，八鸾锵锵，不显其光。\n诸娣从之，祁祁如云。\n韩侯顾之，烂其盈门。\n蹶父孔武，靡国不到。\n为韩姞相攸，莫如韩乐。\n孔乐韩土，川泽訏訏，鲂鱮甫甫，麀鹿噳噳，有熊有罴，有猫有虎。\n庆既令居，韩姞燕誉。\n溥彼韩城，燕师所完。\n以先祖受命，因时百蛮。\n王锡韩侯，其追其貊。\n奄受北国，因以其伯。\n实墉实壑，实亩实藉。\n献其貔皮，赤豹黄罴。"},
{"title": "古剑篇 / 宝剑篇", "author": "郭震", "dynasty": "唐代", "content": "君不见昆吾铁冶飞炎烟，红光紫气俱赫然。\n良工锻炼凡几年，铸得宝剑名龙泉。\n龙泉颜色如霜雪，良工咨嗟叹奇绝。\n琉璃玉匣吐莲花，错镂金环映明月。\n正逢天下无风尘，幸得周防君子身。\n精光黯黯青蛇色，文章片片绿龟鳞。\n非直结交游侠子，亦曾亲近英雄人。\n何言中路遭弃捐，零落漂沦古狱边。\n虽复尘埋无所用，犹能夜夜气冲天。"},
{"title": "水调歌头·舟次扬州和人韵", "author": "辛弃疾", "dynasty": "宋代", "content": "落日塞尘起，胡骑猎清秋。\n汉家组练十万，列舰耸高楼。\n谁道投鞭飞渡，忆昔鸣髇血污，风雨佛狸愁。\n季子正年少，匹马黑貂裘。\n今老矣，搔白首，过扬州。\n倦游欲去江上，手种橘千头。\n二客东南名胜，万卷诗书事业，尝试与君谋。\n莫射南山虎，直觅富民侯。"},
{"title": "玉门关盖将军歌", "author": "岑参", "dynasty": "唐代", "content": "盖将军，真丈夫。\n行年三十执金吾，身长七尺颇有须。\n玉门关城迥且孤，黄沙万里白草枯。\n南邻犬戎北接胡，将军到来备不虞。\n五千甲兵胆力粗，军中无事但欢娱。\n暖屋绣帘红地炉，织成壁衣花氍毹。\n灯前侍婢泻玉壶，金铛乱点野酡酥。\n紫绂金章左右趋，问著只是苍头奴。\n美人一双闲且都，朱唇翠眉映明矑。\n清歌一曲世所无，今日喜闻凤将雏。\n可怜绝胜秦罗敷，使君五马谩踟蹰。\n野草绣窠紫罗襦，红牙缕马对樗蒱。\n玉盘纤手撒作卢，众中夸道不曾输。\n枥上昂昂皆骏驹，桃花叱拨价最殊。\n骑将猎向城南隅，腊日射杀千年狐。\n我来塞外按边储，为君取醉酒剩沽。\n醉争酒盏相喧呼，忽忆咸阳旧酒徒。"},
{"title": "公子重耳对秦客", "author": "佚名", "dynasty": "先秦", "content": "晋献公之丧，秦穆公使人吊公子重耳，且曰：“寡人闻之，亡国恒于斯，得国恒于斯。\n虽吾子俨然在忧服之中，丧亦不可久也，时亦不可失也，孺子其图之！”　　以告舅犯。\n舅犯曰：“孺子其辞焉。\n丧人无宝，仁亲以为宝。\n父死之谓何？又因以为利，而天下其孰能说之？孺子其辞焉！”公子重耳对客曰：“君惠吊亡臣重耳。\n身丧父死，不得与于哭泣之哀，以为君忧。\n父死之谓何？或敢有他志，以辱君义。\n”稽颡而不拜，哭而起，起而不私。\n　　子显以致命于穆公。\n穆公曰：“仁夫公子重耳！夫稽颡而不拜，则未为后也，故不成拜。\n哭而起，则爱父也。\n起而不私，则远利也。\n”"},
{"title": "千秋岁·为金陵史致道留守寿", "author": "辛弃疾", "dynasty": "宋代", "content": "塞垣秋草，又报平安好。\n尊俎上，英雄表。\n金汤生气象，珠玉霏谭笑。\n春近也，梅花得似人难老。\n莫惜金尊倒。\n凤诏看看到。\n留不住，江东小。\n从容帷幄去，整顿乾坤了。\n千百岁，从今尽是中书考。"},
{"title": "瑞鹧鸪·观潮", "author": "苏轼", "dynasty": "宋代", "content": "碧山影里小红旗。\n侬是江南踏浪儿。\n拍手欲嘲山简醉，齐声争唱浪婆词。\n西兴渡口帆初落，渔浦山头日未欹。\n侬欲送潮歌底曲？尊前还唱使君诗。"},
{"title": "鹧鸪天·酬孝峙", "author": "钱继章", "dynasty": "清代", "content": "发短髯长眉有棱，病容突兀怪于僧。\n霜侵雨打寻常事，仿佛终南石里藤。\n闲倚杖，戏临罾。\n折腰久矣谢无能。\n熏风未解池亭暑，捧出新词字字冰。"},
{"title": "从军诗五首·其四", "author": "王粲", "dynasty": "两汉", "content": "朝发邺都桥，暮济白马津。\n逍遥河堤上，左右望我军。\n连舫逾万艘，带甲千万人。\n率彼东南路，将定一举勋。\n筹策运帷幄，一由我圣君。\n恨我无时谋，譬诸具官臣。\n鞠躬中坚内，微画无所陈。\n许历为完士，一言犹败秦。\n我有素餐责，诚愧伐檀人。\n虽无铅刀用，庶几奋薄身。"},
{"title": "豫让论", "author": "方孝孺", "dynasty": "明代", "content": "士君子立身事主，既名知己，则当竭尽智谋，忠告善道，销患于未形，保治于未然，俾身全而主安。\n生为名臣，死为上鬼，垂光百世，照耀简策，斯为美也。\n苟遇知己，不能扶危为未乱之先，而乃捐躯殒命于既败之后；钓名沽誉，眩世骇俗，由君子观之，皆所不取也。\n　　盖尝因而论之：豫让臣事智伯，及赵襄子杀智伯，让为之报仇。\n声名烈烈，虽愚夫愚妇莫不知其为忠臣义士也。\n呜呼！让之死固忠矣，惜乎处死之道有未忠者存焉——何也？观其漆身吞炭，谓其友曰：“凡吾所为者极难，将以愧天下后世之为人臣而怀二心者也。\n”谓非忠可乎？及观其斩衣三跃，襄子责以不死于中行氏，而独死于智伯。\n让应曰：“中行氏以众人待我，我故以众人报之；智伯以国士待我，我故以国士报之。\n”即此而论，让馀徐憾矣。\n　　段规之事韩康，任章之事魏献，未闻以国士待之也；而规也章也，力劝其主从智伯之请，与之地以骄其志，而速其亡也。\n郄疵之事智伯，亦未尝以国士待之也；而疵能察韩、魏之情以谏智伯。\n虽不用其言以至灭亡，而疵之智谋忠告，已无愧于心也。\n让既自谓智伯待以国士矣，国士——济国之上也。\n当伯请地无厌之日，纵欲荒暴之时，为让者正宜陈力就列，谆谆然而告之日：“诸侯大夫各安分地，无相侵夺，古之制也。\n今无故而取地于人，人不与，而吾之忿心必生；与之，则吾之骄心以起。\n忿必争，争必败；骄必傲，傲必亡”。\n谆切恳至，谏不从，再谏之，再谏不从，三谏之。\n三谏不从，移其伏剑之死，死于是日。\n伯虽顽冥不灵，感其至诚，庶几复悟。\n和韩、魏，释赵围，保全智宗，守其祭祀。\n若然，则让虽死犹生也，岂不胜于斩衣而死乎？　　让于此时，曾无一语开悟主心，视伯之危亡，犹越人视秦人之肥瘠也。\n袖手旁观，坐待成败，国士之报，曾若是乎？智伯既死，而乃不胜血气之悻悻，甘自附于刺客之流。\n何足道哉，何足道哉！虽然，以国士而论，豫让固不足以当矣；彼朝为仇敌，暮为君臣，腆然而自得者，又让之罪人也。\n噫！"},
{"title": "女冠子·霞帔云发", "author": "温庭筠", "dynasty": "唐代", "content": "霞帔云发，钿镜仙容似雪，画愁眉。\n遮语回轻扇，含羞下绣帷。\n玉楼相望久，花洞恨来迟。\n早晚乘鸾去，莫相遗。"},
{"title": "摸鱼儿·对西风", "author": "朱嗣发", "dynasty": "宋代", "content": "对西风、鬓摇烟碧，参差前事流水。\n紫丝罗带鸳鸯结，的的镜盟钗誓。\n浑不记、漫手织回文，几度欲心碎。\n安花著蒂。\n奈雨覆云翻，情宽分窄，石上玉簪脆。\n朱楼外，愁压空云欲坠。\n月痕犹照无寐。\n阴睛也只随天意，枉了玉消香碎。\n君且醉。\n君不见、长门青草春风泪。\n一时左计。\n悔不早荆钗，暮天修竹，头白倚寒翠。"},
{"title": "赠司勋杜十三员外", "author": "李商隐", "dynasty": "唐代", "content": "杜牧司勋字牧之，清秋一首杜秋诗。\n前身应是梁江总，名总还曾字总持。\n心铁已从干镆利，鬓丝休叹雪霜垂。\n汉江远吊西江水，羊祜韦丹尽有碑。"},
{"title": "河传·燕飏", "author": "顾夐", "dynasty": "五代", "content": "燕飏，晴景。\n小窗屏暖，鸳鸯交颈。\n菱花掩却翠鬟欹，慵整，海棠帘外影。\n绣帏香断金鸂鶒，无消息。\n心事空相忆，倚东风。\n春正浓，愁红，泪痕衣上重。"},
{"title": "驹支不屈于晋", "author": "左丘明", "dynasty": "先秦", "content": "会于向，将执戎子驹支。\n范宣子亲数诸朝。\n曰：“来，姜戎氏。\n昔秦人迫逐乃祖吾离于瓜州，乃祖吾离被苫盖，蒙荆棘，以来归我先君。\n我先君惠公有不腆之田，与女剖分而食之。\n今诸侯之事我寡君不如昔者，盖言语漏泄，则职女之由。\n诘朝之事，尔无与焉！与，将执女。\n”　　对曰：“昔秦人负恃其众，贪于土地，逐我诸戎。\n惠公蠲其大德，谓我诸戎是四岳之裔胄也，毋是翦弃。\n赐我南鄙之田，狐狸所居，豺狼所嗥。\n我诸戎除翦其荆棘，驱其狐狸豺狼，以为先君不侵不叛之臣，至于今不贰。\n昔文公与秦伐郑，秦人窃与郑盟而舍戍焉，于是乎有肴之师。\n晋御其上，戎亢其下，秦师不复，我诸戎实然。\n譬如捕鹿，晋人角之，诸戎掎之，与晋踣之，戎何以不免？自是以来，晋之百役，与我诸戎相继于时，以从执政，犹肴志也，岂敢离逷？今官之师旅，无乃实有所阙，以携诸侯，而罪我诸戎。\n我诸戎饮食衣服不与华同，贽币不通，言语不达，何恶之能为？不与于会，亦无瞢焉。\n”赋《青蝇》而退。\n　　宣子辞焉，使即事于会，成恺悌也。"},
{"title": "浮萍篇", "author": "曹植", "dynasty": "两汉", "content": "浮萍寄清水，随风东西流。\n结发辞严亲，来为君子仇。\n恪勤在朝夕，无端获罪尤。\n在昔蒙恩惠，和乐如瑟琴。\n何意今摧颓，旷若商与参。\n茱萸自有芳，不若桂与兰。\n新人虽可爱，无若故所欢。\n行云有返期，君恩傥中还。\n慊慊仰天叹，愁心将何愬。\n日月不恒处，人生忽若寓。\n悲风来入怀，泪下如垂露。\n发箧造裳衣，裁缝纨与素。"},
{"title": "采莲曲·秋江岸边莲子多", "author": "张籍", "dynasty": "唐代", "content": "秋江岸边莲子多，采莲女儿并船歌。\n青房圆实齐戢戢，争前竞折漾微波。\n试牵绿茎下寻藕，断处丝多刺伤手。\n白练束腰袖半卷，不插玉钗妆梳浅。\n船中未满度前洲，借问阿谁家住远。\n归时共待暮潮上，自弄芙蓉还荡桨。"},
{"title": "閟宫", "author": "佚名", "dynasty": "先秦", "content": "閟宫有侐，实实枚枚。\n赫赫姜嫄，其德不回。\n上帝是依，无灾无害。\n弥月不迟，是生后稷。\n降之百福。\n黍稷重穋，稙稚菽麦。\n奄有下国，俾民稼穑。\n有稷有黍，有稻有秬。\n奄有下土，缵禹之绪。\n后稷之孙，实维大王。\n居岐之阳，实始剪商。\n至于文武，缵大王之绪，致天之届，于牧之野。\n无贰无虞，上帝临女。\n敦商之旅，克咸厥功。\n王曰叔父，建尔元子，俾侯于鲁。\n大启尔宇，为周室辅。\n乃命鲁公，俾侯于东。\n锡之山川，土田附庸。\n周公之孙，庄公之子。\n龙旂承祀。\n六辔耳耳。\n春秋匪解，享祀不忒。\n皇皇后帝！皇祖后稷！享以骍牺，是飨是宜。\n降福既多，周公皇祖，亦其福女。\n秋而载尝，夏而楅衡，白牡骍刚。\n牺尊将将，毛炰胾羹。\n笾豆大房，万舞洋洋。\n孝孙有庆。\n俾尔炽而昌，俾尔寿而臧。\n保彼东方，鲁邦是尝。\n不亏不崩，不震不腾。\n三寿作朋，如冈如陵。\n公车千乘，朱英绿縢。\n二矛重弓。\n公徒三万，贝胄朱綅。\n烝徒增增，戎狄是膺，荆舒是惩，则莫我敢承！俾尔昌而炽，俾尔寿而富。\n黄发台背，寿胥与试。\n俾尔昌而大，俾尔耆而艾。\n万有千岁，眉寿无有害。\n泰山岩岩，鲁邦所詹。\n奄有龟蒙，遂荒大东。\n至于海邦，淮夷来同。\n莫不率从，鲁侯之功。\n保有凫绎，遂荒徐宅。\n至于海邦，淮夷蛮貊。\n及彼南夷，莫不率从。\n莫敢不诺，鲁侯是若。\n天锡公纯嘏，眉寿保鲁。\n居常与许，复周公之宇。\n鲁侯燕喜，令妻寿母。\n宜大夫庶士，邦国是有。\n既多受祉，黄发儿齿。\n徂徠之松，新甫之柏。\n是断是度，是寻是尺。\n松桷有舄，路寝孔硕，新庙奕奕。\n奚斯所作，孔曼且硕，万民是若。"},
{"title": "河传·风飐", "author": "孙光宪", "dynasty": "五代", "content": "风飐，波敛，团荷闪闪，珠倾露点。\n木兰舟上，何处吴娃越艳：藕花红照脸。\n大堤狂杀襄阳客，烟波隔，渺渺湖光白。\n身已归，心不归，斜晖，远汀鸂鶒飞。"},
{"title": "饮酒·二十", "author": "陶渊明", "dynasty": "魏晋", "content": "羲农去我久，举世少复真。\n汲汲鲁中叟，弥缝使其淳。\n凤鸟虽不至，礼乐暂得新，洙泗辍微响，漂流逮狂秦。\n诗书复何罪？一朝成灰尘。\n区区诸老翁，为事诚殷勤。\n如何绝世下，六籍无一亲。\n终日驰车走，不见所问津。\n若复不快饮，空负头上巾。\n但恨多谬误，君当恕醉人。"},
{"title": "明妃曲二首·其二", "author": "王安石", "dynasty": "宋代", "content": "明妃初嫁与胡儿，毡车百两皆胡姬。\n含情欲语独无处，传与琵琶心自知。\n黄金杆拨春风手，弹看飞鸿劝胡酒。\n汉宫侍女暗垂泪，沙上行人却回首。\n汉恩自浅胡恩深，人生乐在相知心。\n可怜青冢已芜没，尚有哀弦留至今。"},
{"title": "左忠毅公逸事", "author": "方苞", "dynasty": "清代", "content": "先君子尝言，乡先辈左忠毅公视学京畿，一日，风雪严寒，从数骑出微行，入古寺，庑下一生伏案卧，文方成草；公阅毕，即解貂覆生，为掩户。\n叩之寺僧，则史公可法也。\n及试，吏呼名至史公，公瞿然注视，呈卷，即面署第一。\n召入，使拜夫人，曰：“吾诸儿碌碌，他日继吾志者，惟此生耳。\n”及左公下厂狱，史朝夕狱门外；逆阉防伺甚严，虽家仆不得近。\n久之，闻左公被炮烙，旦夕且死；持五十金，涕泣谋于禁卒，卒感焉。\n一日，使史更敝衣草屦，背筐，手长镵，为除不洁者，引入，微指左公处。\n则席地倚墙而坐，面额焦烂不可辨，左膝以下，筋骨尽脱矣。\n史前跪，抱公膝而呜咽。\n公辨其声而目不可开，乃奋臂以指拨眦；目光如炬，怒日：“庸奴，此何地也？而汝来前！国家之事，糜烂至此。\n老夫已矣，汝复轻身而昧大义，天下事谁可支拄者！不速去，无俟奸人构陷，吾今即扑杀汝！”因摸地上刑械，作投击势。\n史噤不敢发声，趋而出。\n后常流涕述其事以语人，曰：“吾师肺肝，皆铁石所铸造也！”　　崇祯末，流贼张献忠出没蕲、黄、潜、桐间。\n史公以凤庐道奉檄守御。\n每有警，辄数月不就寝，使壮士更休，而自坐幄幕外。\n择健卒十人，令二人蹲踞而背倚之，漏鼓移，则番代。\n每寒夜起立，振衣裳，甲上冰霜迸落，铿然有声。\n或劝以少休，公日：“吾上恐负朝廷，下恐愧吾师也。\n”　　史公治兵，往来桐城，必躬造左公第，候太公、太母起居，拜夫人于堂上。\n　　余宗老涂山，左公甥也，与先君子善，谓狱中语，乃亲得之于史公云。"},
{"title": "昭君辞", "author": "沈约", "dynasty": "南北朝", "content": "朝发披香殿，夕济汾阴河。\n于兹怀九逝，自此敛双蛾。\n沾妆如湛露，绕臆状流波。\n日见奔沙起，稍觉转蓬多。\n朔风犯肌骨，非直伤绮罗。\n衔涕试南望，关山郁嵯峨。\n始作阳春曲，终成苦寒歌。\n惟有三五夜，明月暂经过。"},
{"title": "清平乐·赠陈参议师文侍儿", "author": "刘克庄", "dynasty": "宋代", "content": "顷在维扬，陈师文参议家舞姬绝妙，赋此。\n宫腰束素，只怕能轻举。\n好筑避风台护取，莫遣惊鸿飞去。\n一团香玉温柔，笑颦俱有风流。\n贪与萧郎眉语，不知舞错《伊州》。"},
{"title": "天净沙·为董针姑作", "author": "吕止庵", "dynasty": "元代", "content": "玉纤屈损春葱，远山压损眉峰。\n早是闲愁万种。\n忽听得卖花声送，绣针儿不待穿绒。"},
{"title": "苏子瞻哀辞", "author": "张舜民", "dynasty": "宋代", "content": "石与人俱贬，人亡石尚存。\n却怜坚重质，不减浪花痕。\n满酌中山酒，重添丈八盆。\n公兮不归北，万里一招魂。"},
{"title": "黄头郎", "author": "李贺", "dynasty": "唐代", "content": "黄头郎，捞拢去不归。\n南浦芙蓉影，愁红独自垂。\n水弄湘娥佩，竹啼山露月。\n玉瑟调青门，石云湿黄葛。\n沙上蘼芜花，秋风已先发。\n好持扫罗荐，香出鸳鸯热。"},
{"title": "满庭芳·樵", "author": "赵显宏", "dynasty": "元代", "content": "腰间斧柯，观棋曾朽，修月曾磨。\n不将连理枝梢锉，无缺钢多。\n不饶过猿枝鹤窠，惯立尽石涧泥坡。\n还参破，名缰利锁，云外放怀歌。"},
{"title": "寄和州刘使君", "author": "张籍", "dynasty": "唐代", "content": "别离已久犹为郡，闲向春风倒酒瓶。\n送客特过沙口堰，看花多上水心亭。\n晓来江气连城白，雨后山光满郭青。\n到此诗情应更远，醉中高咏有谁听。"},
{"title": "归国遥·香玉", "author": "温庭筠", "dynasty": "唐代", "content": "香玉，翠凤宝钗垂簏簌，钿筐交胜金粟，越罗春水绿。\n画堂照帘残烛，梦馀更漏促。\n谢娘无限心曲，晓屏山断续。"},
{"title": "赠江华长老", "author": "柳宗元", "dynasty": "唐代", "content": "老僧道机熟，默语心皆寂。\n去岁别舂陵，沿流此投迹。\n室空无侍者，巾屦唯挂壁。\n一饭不愿馀，跏趺便终夕。\n风窗疏竹响，露井寒松滴。\n偶地即安居，满庭芳草积。"},
{"title": "小车行", "author": "陈子龙", "dynasty": "明代", "content": "小车班班黄尘晚，夫为推，妇为挽。\n出门茫茫何所之？青青者榆疗吾饥。\n愿得乐土共哺糜。\n风吹黄篙，望见墙宇，中有主人当饲汝。\n扣门无人室无釜，踯躅空巷泪如雨。"},
{"title": "送征衣·过韶阳", "author": "柳永", "dynasty": "宋代", "content": "过韶阳，璇枢电绕，华渚虹流，运应千载会昌。\n罄寰宇、荐殊祥。\n吾皇。\n诞弥月，瑶图缵庆，玉叶腾芳。\n并景贶、三灵眷祐，挺英哲、掩前王。\n遇年年、嘉节清和，颁率土称觞。\n无间要荒华夏，尽万里、走梯航。\n彤庭舜张大乐，禹会群方。\n鹓行。\n望上国，山呼鳌抃，遥爇炉香。\n竟就日、瞻云献寿，指南山、等无疆。\n愿巍巍、宝历鸿基，齐天地遥长。"},
{"title": "咏河市歌者", "author": "范成大", "dynasty": "宋代", "content": "岂是从容唱渭城，个中当有不平鸣。\n可怜日晏忍饥面，强作春深求友声。"},
{"title": "田家", "author": "聂夷中", "dynasty": "唐代", "content": "父耕原上田，子劚山下荒。\n六月禾未秀，官家已修仓。"},
{"title": "山中寡妇 / 时世行", "author": "杜荀鹤", "dynasty": "唐代", "content": "夫因兵死守蓬茅，麻苎衣衫鬓发焦。\n桑柘废来犹纳税，田园荒后尚征苗。\n时挑野菜和根煮，旋斫生柴带叶烧。\n任是深山更深处，也应无计避征徭。"},
{"title": "伤心行", "author": "李贺", "dynasty": "唐代", "content": "咽咽学楚吟，病骨伤幽素。\n秋姿白发生，木叶啼风雨。\n灯青兰膏歇，落照飞蛾舞。\n古壁生凝尘，羁魂梦中语。"},
{"title": "蚕妇", "author": "杜荀鹤", "dynasty": "唐代", "content": "粉色全无饥色加，岂知人世有荣华。\n年年道我蚕辛苦，底事浑身着苎麻。"},
{"title": "新荷叶·薄露初零", "author": "李清照", "dynasty": "宋代", "content": "薄露初零，长宵共、永昼分停。\n绕水楼台，高耸万丈蓬瀛。\n芝兰为寿，相辉映、簪笏盈庭。\n花柔玉净，捧觞别有娉婷。\n鹤瘦松青，精神与、秋月争明。\n德行文章，素驰日下声名。\n东山高蹈，虽卿相、不足为荣。\n安石须起，要苏天下苍生。"},
{"title": "沁园春·恨", "author": "郑燮", "dynasty": "清代", "content": "花亦无知，月亦无聊，酒亦无灵。\n把夭桃斫断，煞他风景；鹦哥煮熟，佐我杯羹。\n焚砚烧书，椎琴裂画，毁尽文章抹尽名。\n荥阳郑，有慕歌家世，乞食风情。\n单寒骨相难更，笑席帽青衫太瘦生。\n看蓬门秋草，年年破巷，疏窗细雨，夜夜孤灯。\n难道天公，还箝恨口，不许长吁一两声？癫狂甚，取乌丝百幅，细写凄清。"},
{"title": "田上", "author": "崔道融", "dynasty": "唐代", "content": "雨足高田白，披蓑半夜耕。\n人牛力俱尽，东方殊未明。"},
{"title": "新年", "author": "贾岛", "dynasty": "唐代", "content": "嗟以龙钟身，如何岁复新。\n石门思隐久，铜镜强窥频。\n花发新移树，心知故国春。\n谁能平此恨，岂是北宗人。"},
{"title": "祭石曼卿文", "author": "欧阳修", "dynasty": "宋代", "content": "维治平四年七月日，具官欧阳修，谨遣尚书都省令史李敭，至于太清，以清酌庶羞之奠，致祭于亡友曼卿之墓下，而吊之以文。\n曰：　　呜呼曼卿！生而为英，死而为灵。\n其同乎万物生死，而复归于无物者，暂聚之形；不与万物共尽，而卓然其不配者，后世之名。\n此自古圣贤，莫不皆然，而著在简册者，昭如日星。\n　　呜呼曼卿！吾不见子久矣，犹能仿佛子之平生。\n其轩昂磊落，突兀峥嵘而埋藏于地下者，意其不化为朽壤，而为金玉之精。\n不然，生长松之千尺，产灵芝而九茎。\n奈何荒烟野蔓，荆棘纵横；风凄露下，走磷飞萤！但见牧童樵叟，歌吟上下，与夫惊禽骇兽，悲鸣踯躅而咿嘤。\n今固如此，更千秋而万岁兮，安知其不穴藏孤貉与鼯鼪？此自古圣贤亦皆然兮，独不见夫累累乎旷野与荒城！　　呜呼曼卿！盛衰之理，吾固知其如此，而感念畴昔，悲凉凄怆，不觉临风而陨涕者，有愧乎太上之忘情。\n尚飨！"},
{"title": "祁奚请免叔向", "author": "左丘明", "dynasty": "先秦", "content": "栾盈出奔楚。\n宣子杀羊舌虎，囚叔向。\n人谓叔向曰：“子离于罪，其为不知乎？”叔向曰：“与其死亡若何？诗曰：‘优哉游哉，聊以卒岁。\n’知也。\n”　　乐王鲋见叔向曰：“吾为子请。\n”叔向弗应，出不拜。\n其人皆咎叔向。\n叔向曰：“必祁大夫。\n”室老闻之曰：“乐王鲋言于君无不行，求赦吾子，吾子不许；祁大夫所不能也，而曰必由之。\n何也？”叔向曰：“乐王鲋从君者也，何能行？祁大夫外举不弃仇，内举不失亲，其独遗我乎？诗曰：‘有觉德行，四国顺之。\n’夫子，觉者也。\n”　　晋侯问叔向之罪于乐王鲋。\n对曰：“不弃其亲，其有焉。\n”　　于是祁奚老矣，闻之，乘驲而见宣子，曰：“《诗》曰：‘惠我无疆，子孙保之。\n’《书》曰：‘圣有谟勋，明征定保。\n’夫谋而鲜过，惠训不倦者，叔向有焉，社稷之固也。\n犹将十世宥之，以劝能者。\n今壹不免其身，以弃社稷，不亦惑乎？鲧殛而禹兴；伊尹放大甲而相之，卒无怨色；管蔡为戮，周公右王。\n若之何其以虎也弃社稷？子为善，谁敢不勉，多杀何为？”宣子说，与之乘，以言诸公而免之。\n不见叔向而归，叔向亦不告免焉而朝。"},
{"title": "子产论尹何为邑", "author": "左丘明", "dynasty": "先秦", "content": "子皮欲使尹何为邑。\n子产曰：“少，未知可否。\n”子皮曰：“愿，吾爱之，不吾叛也。\n使夫往而学焉，夫亦愈知治矣。\n”子产曰；“不可。\n人之爱人，求利之也。\n今吾子爱人则以政。\n犹未能操刀而使割也，其伤实多。\n子之爱人，伤之而已，其谁敢求爱于子？子于郑国，栋也。\n栋折榱崩，侨将厌焉，敢不尽言？子有美锦，不使人学制焉。\n大官大邑，身之所庇也，而使学者制焉。\n其为美锦，不亦多乎？侨闻学而后入政，未闻以政学者也。\n若果行此，必有所害。\n譬如田猎，射御贯，则能获禽；若未尝登车射御，则败绩厌覆是惧，何暇思获？　　子皮曰：“善哉！虎不敏。\n吾闻君子务知大者、远者，小人务知小者、近者。\n我，小人也。\n衣服附在吾身，我知而慎之；大官、大邑，所以庇身也，我远而慢之。\n微子之言，吾不知也。\n他日我曰：‘子为郑国，我为吾家，以庇焉，其可也。\n’今而后知不足。\n自今请虽吾家，听子而行。\n”子产曰：“人心之不同，如其面焉。\n吾岂敢谓子面如吾面乎？抑心所谓危，亦以告也。\n”子皮以为忠，故委政焉。\n子产是以能为郑国。"},
{"title": "念奴娇·周瑜宅", "author": "郑燮", "dynasty": "清代", "content": "周郎年少，正雄姿历落，江东人杰。\n八十万军飞一炬，风卷滩前黄叶。\n楼舻云崩，旌旗电扫，熛射江流血。\n咸阳三月，火光无此横绝。\n想他豪竹哀丝，回头顾曲，虎帐谈兵歇。\n公瑾伯符天挺秀，中道君臣惜别。\n吴蜀交疏，炎刘鼎沸，老魅成奸黠。\n至今遗恨，秦淮夜夜幽咽。"},
{"title": "朝天子·小娃琵琶", "author": "乔吉", "dynasty": "元代", "content": "暖烘，醉客，逼匝的芳心动。\n雏莺声在小帘栊，唤醒花前梦。\n指甲纤柔，眉儿轻纵，和相思曲未终。\n玉葱，翠峰，骄怯琵琶重。"},
{"title": "至大梁却寄匡城主人", "author": "岑参", "dynasty": "唐代", "content": "一从弃鱼钓，十载干明王。\n无由谒天阶，却欲归沧浪。\n仲秋至东郡，遂见天雨霜。\n昨夜梦故山，蕙草色已黄。\n平明辞铁丘，薄暮游大梁。\n仲秋萧条景，拔剌飞鹅鶬。\n四郊阴气闭，万里无晶光。\n长风吹白茅，野火烧枯桑。\n故人南燕吏，籍籍名更香。\n聊以玉壶赠，置之君子堂。"},
{"title": "争臣论", "author": "韩愈", "dynasty": "唐代", "content": "或问谏议大夫阳城于愈，可以为有道之士乎哉?学广而闻多，不求闻于人也。\n行古人之道，居于晋之鄙。\n晋之鄙人，熏其德而善良者几千人。\n大臣闻而荐之，天子以为谏议大夫。\n人皆以为华，阳子不色喜。\n居于位五年矣，视其德，如在野，彼岂以富贵移易其心哉？　　愈应之曰：是《易》所谓恒其德贞，而夫子凶者也。\n恶得为有道之士乎哉?在《易·蛊》之“上九”云：“不事王侯，高尚其事。\n”《蹇》之“六二”则曰：“王臣蹇蹇，匪躬之故。\n”夫亦以所居之时不一，而所蹈之德不同也。\n若《蛊》之“上九”，居无用之地，而致匪躬之节；以《蹇》之“六二”，在王臣之位，而高不事之心，则冒进之患生，旷官之刺兴。\n志不可则，而尤不终无也。\n今阳子在位，不为不久矣；闻天下之得失，不为不熟矣；天子待之，不为不加矣。\n而未尝一言及于政。\n视政之得失，若越人视秦人之肥瘠，忽焉不加喜戚于其心。\n问其官，则曰谏议也；问其禄，则曰下大夫之秩秩也；问其政，则曰我不知也。\n有道之士，固如是乎哉?且吾闻之：有官守者，不得其职则去；有言责者，不得其言则去。\n今阳子以为得其言乎哉?得其言而不言，与不得其言而不去，无一可者也。\n阳子将为禄仕乎?古之人有云：“仕不为贫，而有时乎为贫。\n”谓禄仕者也。\n宜乎辞尊而居卑，辞富而居贫，若抱关击柝者可也。\n盖孔子尝为委吏矣，尝为乘田矣，亦不敢旷其职，必曰“会计当而已矣”，必曰“牛羊遂而已矣”。\n若阳子之秩禄，不为卑且贫，章章明矣，而如此，其可乎哉?　　或曰：否，非若此也。\n夫阳子恶讪上者，恶为人臣招其君之过而以为名者。\n故虽谏且议，使人不得而知焉。\n《书》曰：“尔有嘉谟嘉猷，则人告尔后于内，尔乃顺之于外，曰：斯谟斯猷，惟我后之德”若阳子之用心，亦若此者。\n愈应之曰：若阳子之用心如此，滋所谓惑者矣。\n入则谏其君，出不使人知者，大臣宰相者之事，非阳子之所宜行也。\n夫阳子，本以布衣隐于蓬蒿之下，主上嘉其行谊，擢在此位，官以谏为名，诚宜有以奉其职，使四方后代，知朝廷有直言骨鲠之臣，天子有不僭赏、从谏如流之美。\n庶岩穴之士，闻而慕之，束带结发，愿进于阙下，而伸其辞说，致吾君于尧舜，熙鸿号于无穷也。\n若《书》所谓，则大臣宰相之事，非阳子之所宜行也。\n且阳子之心，将使君人者恶闻其过乎?是启之也。\n　　或曰：阳子之不求闻而人闻之，不求用而君用之。\n不得已而起。\n守其道而不变，何子过之深也?愈曰：自古圣人贤士，皆非有求于闻用也。\n闵其时之不平，人之不义，得其道。\n不敢独善其身，而必以兼济天下也。\n孜孜矻矻，死而后已。\n故禹过家门不入，孔席不暇暖，而墨突不得黔。\n彼二圣一贤者，岂不知自安佚之为乐哉诚畏天命而悲人穷也。\n夫天授人以贤圣才能，岂使自有余而已，诚欲以补其不足者也。\n耳目之于身也，耳司闻而目司见，听其是非，视其险易，然后身得安焉。\n圣贤者，时人之耳目也；时人者，圣贤之身也。\n且阳子之不贤，则将役于贤以奉其上矣；若果贤，则固畏天命而闵人穷也。\n恶得以自暇逸乎哉?　　或曰：吾闻君子不欲加诸人，而恶讦以为直者。\n若吾子之论，直则直矣，无乃伤于德而费于辞乎?好尽言以招人过，国武子之所以见杀于齐也，吾子其亦闻乎?愈曰：君子居其位，则思死其官。\n未得位，则思修其辞以明其道。\n我将以明道也，非以为直而加入也。\n且国武子不能得善人，而好尽言于乱国，是以见杀。\n《传》曰：“惟善人能受尽言。\n”谓其闻而能改之也。\n子告我曰：“阳子可以为有之士也。\n”今虽不能及已，阳子将不得为善人乎哉?"},
{"title": "浪淘沙·山寺夜半闻钟", "author": "辛弃疾", "dynasty": "宋代", "content": "身世酒杯中。\n万事皆空。\n古来三五个英雄。\n雨打风吹何处是，汉殿秦宫。\n梦入少年丛。\n歌舞匆匆。\n老僧夜半误鸣钟。\n惊起西窗眠不得，卷地西风。"},
{"title": "示金陵子", "author": "李白", "dynasty": "唐代", "content": "金陵城东谁家子，窃听琴声碧窗里。\n落花一片天上来，随人直度西江水。\n楚歌吴语娇不成，似能未能最有情。\n谢公正要东山妓，携手林泉处处行。"},
{"title": "己亥岁感事", "author": "曹松", "dynasty": "唐代", "content": "泽国江山入战图，生民何计乐樵苏。\n凭君莫话封侯事，一将功成万骨枯。"},
{"title": "泊岳阳城下 / 泊岳阳楼下", "author": "杜甫", "dynasty": "唐代", "content": "江国逾千里，山城近百层。\n岸风翻夕浪，舟雪洒寒灯。\n留滞才难尽，艰危气益增。\n图南未可料，变化有鲲鹏。"},
{"title": "真兴寺阁", "author": "苏轼", "dynasty": "宋代", "content": "山川与城郭，漠漠同一形。\n市人与鸦鹊，浩浩同一声。\n此阁几何高，何人之所营。\n侧身送落日，引手攀飞星。\n当年王中令，斫木南山赪。\n写真留阁下，铁面眼有棱。\n身强八九尺，与阁两峥嵘。\n古人虽暴恣，作事今世惊。\n登者尚呀喘，作者何以胜。\n曷不观此阁，其人勇且英。"},
{"title": "莲浦谣", "author": "温庭筠", "dynasty": "唐代", "content": "鸣桡轧轧溪溶溶，废绿平烟吴苑东。\n水清莲媚两相向，镜里见愁愁更红。\n白马金鞭大堤上，西江日夕多风浪。\n荷心有露似骊珠，不是真圆亦摇荡。"},
{"title": "留余庆", "author": "曹雪芹", "dynasty": "清代", "content": "留余庆，留余庆，忽遇恩人；幸娘亲，幸娘亲，积得阴功。\n劝人生，济困扶穷，休似俺那爱银钱、忘骨肉的狠舅奸兄！正是乘除加减，上有苍穹。"},
{"title": "文王有声", "author": "佚名", "dynasty": "先秦", "content": "文王有声，遹骏有声。\n遹求厥宁，遹观厥成。\n文王烝哉！文王受命，有此武功。\n既伐于崇，作邑于丰。\n文王烝哉！筑城伊淢，作丰伊匹。\n匪棘其欲，遹追来孝。\n王后烝哉！王公伊濯，维丰之垣。\n四方攸同，王后维翰。\n王后烝哉！丰水东注，维禹之绩。\n四方攸同，皇王维辟。\n皇王烝哉！镐京辟雍，自西自东，自南自北，无思不服。\n皇王烝哉！考卜维王，宅是镐京。\n维龟正之，武王成之。\n武王烝哉！丰水有芑，武王岂不仕？诒厥孙谋，以燕翼子。\n武王烝哉！"},
{"title": "又呈吴郎", "author": "杜甫", "dynasty": "唐代", "content": "堂前扑枣任西邻，无食无儿一妇人。\n不为困穷宁有此？只缘恐惧转须亲。\n即防远客虽多事，便插疏篱却甚真。\n已诉征求贫到骨，正思戎马泪盈巾。"},
{"title": "定西番·海燕欲飞调羽", "author": "温庭筠", "dynasty": "唐代", "content": "海燕欲飞调羽。\n萱草绿，杏花红，隔帘拢。\n双鬓翠霞金缕，一枝春艳浓。\n楼上月明三五，琐窗中。"},
{"title": "放歌行", "author": "陈师道", "dynasty": "宋代", "content": "春风永巷闭娉婷，长使青楼误得名。\n不惜卷帘通一顾，怕君著眼未分明。\n当年不嫁惜娉婷，抹白施朱作后生。\n说与旁人须早计，随宜梳洗莫倾城。"},
{"title": "赠外孙", "author": "王安石", "dynasty": "宋代", "content": "南山新长凤凰雏，眉目分明画不如。\n年小从他爱梨栗，长成须读五车书。"},
{"title": "夜坐吟", "author": "李贺", "dynasty": "唐代", "content": "踏踏马蹄谁见过？眼看北斗直天河。\n西风罗幕生翠波，铅华笑妾颦青娥。\n为君起唱长相思，帘外严霜皆倒飞。\n明星烂烂东方陲，红霞稍出东南涯，陆郎去矣乘斑骓。"},
{"title": "书丹元子所示李太白真", "author": "苏轼", "dynasty": "宋代", "content": "天人几何同一沤，谪仙非谪乃其游，麾斥八极隘九州。\n化为两鸟鸣相酬，一鸣一止三千秋。\n开元有道为少留，縻之不可矧肯求！西望太白横峨岷，眼高四海空无人；大儿汾阳中令君，小儿天台坐忘真。\n平生不识高将军，手污吾足乃敢瞋！作诗一笑君应闻。"},
{"title": "南歌子·脸上金霞细", "author": "温庭筠", "dynasty": "唐代", "content": "脸上金霞细，眉间翠钿深。\n欹枕覆鸳衾。\n隔帘莺百啭，感君心。"},
{"title": "书林逋诗后", "author": "苏轼", "dynasty": "宋代", "content": "吴侬生长湖山曲，呼吸湖光饮山渌。\n不论世外隐君子，佣儿贩妇皆冰玉。\n先生可是绝俗人，神清骨冷无由俗。\n我不识君曾梦见，瞳子了然光可烛。\n遗篇妙字处处有，步绕西湖看不足。\n诗如东野不言寒，书似西台差少肉。\n平生高节已难继，将死微言犹可录。\n自言不作封禅书，更肯悲吟白头曲！我笑吴人不好事，好作祠堂傍修竹。\n不然配食水仙王，一盏寒泉荐秋菊。"},
{"title": "惜春郎·玉肌琼艳新妆饰", "author": "柳永", "dynasty": "宋代", "content": "玉肌琼艳新妆饰。\n好壮观歌席，潘妃宝钏，阿娇金屋，应也消得。\n属和新词多俊格。\n敢共我勍敌。\n恨少年、枉费疏狂，不早与伊相识。"},
{"title": "橡媪叹", "author": "皮日休", "dynasty": "唐代", "content": "秋深橡子熟，散落榛芜冈。\n伛偻黄发媪，拾之践晨霜。\n移时始盈掬，尽日方满筐。\n几曝复几蒸，用作三冬粮。\n山前有熟稻，紫穗袭人香。\n细获又精舂，粒粒如玉珰。\n持之纳于官，私室无仓箱。\n如何一石余，只作五斗量！狡吏不畏刑，贪官不避赃。\n农时作私债，农毕归官仓。\n自冬及于春，橡实诳饥肠。\n吾闻田成子，诈仁犹自王。\n吁嗟逢橡媪，不觉泪沾裳。"},
{"title": "高山流水·素弦一一起秋风", "author": "吴文英", "dynasty": "宋代", "content": "丁基仲侧室善丝桐赋咏，晓达音吕，备歌舞之妙。\n素弦一一起秋风。\n写柔情、都在春葱。\n徽外断肠声，霜宵暗落惊鸿。\n低颦处、翦绿裁红。\n仙郎伴、新制还赓旧曲，映月帘栊。\n似名花并蒂，日日醉春浓。\n吴中。\n空传有西子，应不解、换徵移宫。\n兰蕙满襟怀，唾碧总喷花茸。\n后堂深、想费春工。\n客愁重、时听蕉寒雨碎，泪湿琼钟。\n恁风流也称，金屋贮娇慵。"},
{"title": "赠张云容舞", "author": "杨玉环", "dynasty": "唐代", "content": "罗袖动香香不已，红蕖袅袅秋烟里。\n轻云岭上乍摇风，嫩柳池边初拂水。"},
{"title": "少年游·戏平甫", "author": "姜夔", "dynasty": "宋代", "content": "双螺未合，双蛾先敛，家在碧云西。\n别母情怀，随郎滋味，桃叶渡江时。\n扁舟载了，匆匆归去，今夜泊前溪。\n杨柳津头，梨花墙外，心事两人知。"},
{"title": "宿旧彭泽怀陶令", "author": "黄庭坚", "dynasty": "宋代", "content": "潜鱼愿深渺，渊明无由逃。\n彭泽当此时，沉冥一世豪。\n司马寒如灰，礼乐卯金刀。\n岁晚以字行，更始号元亮。\n凄其望诸葛，肮脏犹汉相。\n时无益州牧，指挥用诸将。\n平生本朝心，岁月阅江浪。\n空余时语工，落笔九天上。\n向来非无人，此友独可尚。\n属予刚制酒，无用酌杯盎。\n欲招千载魂，斯文或宜当。"},
{"title": "醉中天·佳人脸上黑痣", "author": "白朴", "dynasty": "元代", "content": "疑是杨妃在，怎脱马嵬灾？曾与明皇捧砚来，美脸风流杀。\n叵奈挥毫李白，觑着娇态，洒松烟点破桃腮。"},
{"title": "李云南征蛮诗", "author": "高适", "dynasty": "唐代", "content": "天宝十一载，有诏伐西南夷，右相杨公兼节制之寄，乃奏前云南太守李宓涉海自交趾击之。\n道路险艰，往复数万里，盖百王所未通也。\n十二载四月，至于长安，君子是以知庙堂使能，李公效节。\n适忝斯人之旧，因赋是诗。\n圣人赫斯怒，诏伐西南戎。\n肃穆庙堂上，深沉节制雄。\n遂令感激士，得建非常功。\n料死不料敌，顾恩宁顾终。\n鼓行天海外，转战蛮夷中。\n梯巘近高鸟，穿林经毒虫。\n鬼门无归客，北户多南风。\n蜂虿隔万里，云雷随九攻。\n长驱大浪破，急击群山空。\n饷道忽已远，悬军垂欲穷。\n精诚动白日，愤薄连苍穹。\n野食掘田鼠，晡餐兼僰僮。\n收兵列亭堠，拓地弥西东。\n临事耻苟免，履危能饬躬。\n将星独照耀，边色何溟濛。\n泸水夜可涉，交州今始通。\n归来长安道，召见甘泉宫。\n廉蔺若未死，孙吴知暗同。\n相逢论意气，慷慨谢深衷。"},
{"title": "宫娃歌", "author": "李贺", "dynasty": "唐代", "content": "蜡光高悬照纱空，花房夜捣红守宫。\n象口吹香毾覴暖，七星挂城闻漏板。\n寒入罘罳殿影昏，彩鸾帘额著霜痕。\n啼蛄吊月钩阑下，屈膝铜铺锁阿甄。\n梦入家门上沙渚，天河落处长洲路。\n愿君光明如太阳，放妾骑鱼撇波去。"},
{"title": "塞上赠王太尉", "author": "释宇昭", "dynasty": "宋代", "content": "嫖姚立大勋，万里绝妖氛。\n马放降来地，雕闲战后云。\n月侵孤垒没，烧彻远芜分。\n不惯为边客，宵笳懒欲闻。"},
{"title": "柳腰轻·英英妙舞腰肢软", "author": "柳永", "dynasty": "宋代", "content": "英英妙舞腰肢软。\n章台柳、昭阳燕。\n锦衣冠盖，绮堂筵会，是处千金争选。\n顾香砌、丝管初调，倚轻风、佩环微颤。\n乍入霓裳促遍。\n逞盈盈、渐催檀板。\n慢垂霞袖，急趋莲步，进退奇容千变。\n算何止、倾国倾城，暂回眸、万人断肠。"},
{"title": "代扶风主人答", "author": "王昌龄", "dynasty": "唐代", "content": "杀气凝不流，风悲日彩寒。\n浮埃起四远，游子弥不欢。\n依然宿扶风，沽酒聊自宽。\n寸心亦未理，长铗谁能弹。\n主人就我饮，对我还慨叹。\n便泣数行泪，因歌行路难。\n十五役边地，三四讨楼兰。\n连年不解甲，积日无所餐。\n将军降匈奴，国使没桑乾。\n去时三十万，独自还长安。\n不信沙场苦，君看刀箭瘢。\n乡亲悉零落，冢墓亦摧残。\n仰攀青松枝，恸绝伤心肝。\n禽兽悲不去，路旁谁忍看。\n幸逢休明代，寰宇静波澜。\n老马思伏枥，长鸣力已殚。\n少年兴运会，何事发悲端。\n天子初封禅，贤良刷羽翰。\n三边悉如此，否泰亦须观。"},
{"title": "潘妃曲·带月披星担惊怕", "author": "商挺", "dynasty": "元代", "content": "带月披星担惊怕，久立纱窗下，等候他。\n蓦听得门外地皮儿踏，则道是冤家，原来风动荼蘼架。"},
{"title": "凯歌六首", "author": "岑参", "dynasty": "唐代", "content": "汉将承恩西破戎，捷书先奏未央宫。\n天子预开麟阁待，只今谁数贰师功。\n官军西出过楼兰，营幕傍临月窟寒。\n蒲海晓霜凝马尾，葱山夜雪扑旌竿。\n鸣笳叠鼓拥回军，破国平蕃昔未闻。\n丈夫鹊印摇边月，大将龙旗掣海云。\n日落辕门鼓角鸣，千群面缚出蕃城。\n洗兵鱼海云迎阵，秣马龙堆月照营。\n蕃军遥见汉家营，满谷连山遍哭声。\n万箭千刀一夜杀，平明流血浸空城。\n暮雨旌旗湿未干，胡烟白草日光寒。\n昨夜将军连晓战，蕃军只见马空鞍。"},
{"title": "经乱后将避地剡中留赠崔宣城", "author": "李白", "dynasty": "唐代", "content": "双鹅飞洛阳，五马渡江徼。\n何意上东门，胡雏更长啸。\n中原走豺虎，烈火焚宗庙。\n太白昼经天，颓阳掩馀照。\n王城皆荡覆，世路成奔峭。\n四海望长安，颦眉寡西笑。\n苍生疑落叶，白骨空相吊。\n连兵似雪山，破敌谁能料？我垂北溟翼，且学南山豹。\n崔子贤主人，欢娱每相召。\n胡床紫玉笛，却坐青云叫。\n杨花满州城，置酒同临眺。\n忽思剡溪去，水石远清妙。\n雪尽天地明，风开湖山貌。\n闷为洛生咏，醉发吴越调。\n赤霞动金光，日足森海峤。\n独散万古意，闲垂一溪钓。\n猿近天上啼，人移月边棹。\n无以墨绶苦，来求丹砂要。\n华发长折腰，将贻陶公诮。"},
{"title": "万愤词投魏郎中", "author": "李白", "dynasty": "唐代", "content": "海水渤潏，人罹鲸鲵。\n蓊胡沙而四塞，始滔天于燕齐。\n何六龙之浩荡，迁白日于秦西。\n九土星分，嗷嗷凄凄。\n南冠君子，呼天而啼。\n恋高堂而掩泣，泪血地而成泥。\n狱户春而不草，独幽怨而沈迷。\n兄九江兮弟三峡，悲羽化之难齐。\n穆陵关北愁爱子，豫章天南隔老妻。\n一门骨肉散百草，遇难不复相提携。\n树榛拔桂，囚鸾宠鸡。\n舜昔授禹，伯成耕犁。\n德自此衰，吾将安栖。\n好我者恤我，不好我者何忍临危而相挤。\n子胥鸱夷，彭越醢醯。\n自古豪烈，胡为此繄？苍苍之天，高乎视低。\n如其听卑，脱我牢狴。\n傥辨美玉，君收白珪。"},
{"title": "孔明智退司马懿", "author": "罗贯中", "dynasty": "明代", "content": "孔明分拨已定，先引五千兵退去西城县搬运粮草。\n忽然十余次飞马报到，说：“司马懿引大军十五万，望西城蜂拥而来！”时孔明身边别无大将，只有一班文官，所引五千军，已分一半先运粮草去了，只剩二千五百军在城中。\n众官听得这个消息，尽皆失色。\n孔明登城望之，果然尘土冲天，魏兵分两路望西城县杀来。\n孔明传令，教“将旌旗尽皆隐匿；诸军各守城铺，如有妄行出入，及高言大语者，斩之！大开四门，每一门用二十军士，扮作百姓，洒扫街道。\n如魏兵到时，不可擅动，吾自有计。\n”孔明乃披鹤氅，戴纶巾，引二小童携琴一张，于城上敌楼前，凭栏而坐，焚香操琴。\n　　却说司马懿前军哨到城下，见了如此模样，皆不敢进，急报与司马懿。\n懿笑而不信，遂止住三军，自飞马远远望之。\n果见孔明坐于城楼之上，笑容可掬，焚香操琴。\n左有一童子，手捧宝剑；右有一童子，手执麈尾。\n城门内外，有二十余百姓，低头洒扫，旁若无人。\n懿看毕大疑，便到中军，教后军作前军，前军作后军，望北山路而退。\n次子司马昭日：“莫非诸葛亮无军，故作此态？父亲何故便退兵？”懿日：“亮平生谨慎，不曾弄险。\n今大开城门，必有埋伏。\n我兵若进，中其计也。\n汝辈岂知？宜速退。\n”于是两路兵尽皆退去。"},
{"title": "永王东巡歌·其八", "author": "李白", "dynasty": "唐代", "content": "长风挂席势难回，海动山倾古月摧。\n君看帝子浮江日，何似龙骧出峡来。"},
{"title": "永王东巡歌·其五", "author": "李白", "dynasty": "唐代", "content": "二帝巡游俱未回，五陵松柏使人哀。\n诸侯不救河南地，更喜贤王远道来。"},
{"title": "题苏武牧羊图", "author": "杨维桢", "dynasty": "元代", "content": "未入麒麟阁，时时望帝乡。\n寄书元有雁，食雪不离羊。\n旄尽风霜节，心悬日月光。\n李陵何以别，涕泪满河梁。"},
{"title": "送韦讽上阆州录事参军", "author": "杜甫", "dynasty": "唐代", "content": "国步犹艰难，兵革未休息。\n万方哀嗷嗷，十载供军食。\n庶官务割剥，不暇忧反侧。\n诛求何多门，贤者贵为德。\n韦生富春秋，洞彻有清识。\n操持纲纪地，喜见朱丝直。\n当令豪夺吏，自此无颜色。\n必若救疮痍，先应去蟊贼！挥泪临大江，高天意凄恻。\n行行树佳政，慰我深相忆！"},
{"title": "从军诗五首·其一", "author": "王粲", "dynasty": "两汉", "content": "从军有苦乐，但问所从谁。\n所从神且武，焉得久劳师。\n相公征关右，赫怒震天威。\n一举灭獯虏，再举服羌夷。\n西收边地贼，忽若俯拾遗。\n陈赏越丘山，酒肉逾川坻。\n军中多饫饶，人马皆溢肥。\n徒行兼乘还，空出有余资。\n拓地三千里，往返速若飞。\n歌舞入邺城，所愿获无违。\n昼日处大朝，日暮薄言归。\n外参时明政，内不废家私。\n禽兽惮为牺，良苗实已挥。\n窃慕负鼎翁，愿厉朽钝姿。\n不能效沮溺，相随把锄犂。\n孰览夫子诗，信知所言非。"},
{"title": "踏莎行·萱草栏干", "author": "晁端礼", "dynasty": "宋代", "content": "萱草栏干，榴花庭院。\n悄无人语重帘卷。\n屏山掩梦不多时，斜风雨细江南岸。\n昼漏初传，林莺百啭。\n日长暗记残香篆。\n洞房消息有谁知，几回欲问梁间燕。"},
{"title": "大麦行", "author": "杜甫", "dynasty": "唐代", "content": "大麦干枯小麦黄，妇女行泣夫走藏。\n东至集壁西梁洋，问谁腰镰胡与羌。\n岂无蜀兵三千人，部领辛苦江山长。\n安得如鸟有羽翅，托身白云还故乡。"},
{"title": "南乡子·有感", "author": "苏轼", "dynasty": "宋代", "content": "冰雪透香肌。\n姑射仙人不似伊。\n濯锦江头新样锦，非宜。\n故著寻常淡薄衣。\n暖日下重帏。\n春睡香凝索起迟。\n曼倩风流缘底事，当时。\n爱被西真唤作儿。"},
{"title": "滴滴金·梅", "author": "孙道绚", "dynasty": "宋代", "content": "月光飞入林前屋。\n风策策，度庭竹。\n夜半江城击柝声，动寒梢栖宿。\n等闲老去年华促，只有江梅伴幽独。\n梦绕夷门旧家山，恨惊回难续。"},
{"title": "黄家洞", "author": "李贺", "dynasty": "唐代", "content": "雀步蹙沙声促促，四尺角弓青石镞。\n黑幡三点铜鼓鸣，高作猿啼摇箭箙。\n彩巾缠踍幅半斜，溪头簇队映葛花。\n山潭晚雾吟白鼍，竹蛇飞蠹射金沙。\n闲驱竹马缓归家，官军自杀容州槎。"},
{"title": "贺新郎·纤夫词", "author": "陈维崧", "dynasty": "清代", "content": "战舰排江口。\n正天边、真王拜印，蛟螭蟠钮。\n征发棹船郎十万，列郡风驰雨骤。\n叹闾左、骚然鸡狗。\n里正前团催后保，尽累累、锁系空仓后。\n捽头去，敢摇手？稻花恰趁霜天秀。\n有丁男、临歧诀绝，草间病妇。\n此去三江牵百丈，雪浪排樯夜吼。\n背耐得、土牛鞭否？好倚后园枫树下，向丛祠亟倩巫浇酒。\n神佑我，归田亩。"},
{"title": "从军诗五首·其二", "author": "王粲", "dynasty": "两汉", "content": "凉风厉秋节，司典告详刑。\n我君顺时发，桓桓东南征。\n泛舟盖长川，陈卒被隰埛。\n征夫怀亲戚，谁能无恋情。\n拊衿倚舟樯，眷眷思邺城。\n哀彼东山人，喟然感鹳鸣。\n日月不安处，人谁获恒宁。\n昔人从公旦，一徂辄三龄。\n今我神武师，暂往必速平。\n弃余亲睦恩，输力竭忠贞。\n惧无一夫用，报我素餐诚。\n夙夜自恲性，思逝若抽萦。\n将秉先登羽，岂敢听金声。"},
{"title": "自京赴奉先县咏怀五百字 / 自京赴奉先咏怀五百字", "author": "杜甫", "dynasty": "唐代", "content": "杜陵有布衣，老大意转拙。\n许身一何愚，窃比稷与契。\n居然成濩落，白首甘契阔。\n盖棺事则已，此志常觊豁。\n穷年忧黎元，叹息肠内热。\n取笑同学翁，浩歌弥激烈。\n非无江海志，潇洒送日月。\n生逢尧舜君，不忍便永诀。\n当今廊庙具，构厦岂云缺。\n葵藿倾太阳，物性固莫夺。\n顾惟蝼蚁辈，但自求其穴。\n胡为慕大鲸，辄拟偃溟渤。\n以兹误生理，独耻事干谒。\n兀兀遂至今，忍为尘埃没。\n终愧巢与由，未能易其节。\n沉饮聊自遣，放歌破愁绝。\n岁暮百草零，疾风高冈裂。\n天衢阴峥嵘，客子中夜发。\n霜严衣带断，指直不得结。\n凌晨过骊山，御榻在嵽嵲。\n蚩尤塞寒空，蹴蹋崖谷滑。\n瑶池气郁律，羽林相摩戛。\n君臣留欢娱，乐动殷樛嶱。\n赐浴皆长缨，与宴非短褐。\n彤庭所分帛，本自寒女出。\n鞭挞其夫家，聚敛贡城阙。\n圣人筐篚恩，实欲邦国活。\n臣如忽至理，君岂弃此物。\n多士盈朝廷，仁者宜战栗。\n况闻内金盘，尽在卫霍室。\n中堂舞神仙，烟雾散玉质。\n煖客貂鼠裘，悲管逐清瑟。\n劝客驼蹄羹，霜橙压香橘。\n朱门酒肉臭，路有冻死骨。\n荣枯咫尺异，惆怅难再述。\n北辕就泾渭，官渡又改辙。\n群冰从西下，极目高崒兀。\n疑是崆峒来，恐触天柱折。\n河梁幸未坼，枝撑声窸窣。\n行旅相攀援，川广不可越。\n老妻寄异县，十口隔风雪。\n谁能久不顾，庶往共饥渴。\n入门闻号啕，幼子饥已卒。\n吾宁舍一哀，里巷亦呜咽。\n所愧为人父，无食致夭折。\n岂知秋禾登，贫窭有仓卒。\n生常免租税，名不隶征伐。\n抚迹犹酸辛，平人固骚屑。\n默思失业徒，因念远戍卒。\n忧端齐终南，澒洞不可掇。"},
{"title": "自常州还江阴途中作", "author": "李嘉祐", "dynasty": "唐代", "content": "处处空篱落，江村不忍看。\n无人花色惨，多雨鸟声寒。\n黄霸初临郡，陶潜未罢官。\n乘春务征伐，谁肯问凋残。"},
{"title": "潍县署中画竹呈年伯包大中丞括 / 墨竹图题诗", "author": "郑燮", "dynasty": "清代", "content": "衙斋卧听萧萧竹，疑是民间疾苦声。\n些小吾曹州县吏，一枝一叶总关情。"},
{"title": "和子由苦寒见寄", "author": "苏轼", "dynasty": "宋代", "content": "人生不满百，一别费三年。\n三年吾有几，弃掷理无还。\n长恐别离中，摧我鬓与颜。\n念昔喜著书，别来不成篇。\n细思平时乐，乃谓忧所缘。\n吾従天下士，莫如与子欢。\n羡子久不出，读书虱生毡。\n丈夫重出处，不退要当前。\n西羌解仇隙，猛士忧塞壖。\n庙谋虽不战，虏意久欺天。\n山西良家子，锦缘貂裘鲜。\n千金买战马，百宝妆刀环。\n何时逐汝去，与虏试周旋。"},
{"title": "相州昼锦堂记", "author": "欧阳修", "dynasty": "宋代", "content": "仕宦而至将相，富贵而归故乡。\n此人情之所荣，而今昔之所同也。\n　　盖士方穷时，困厄闾里，庸人孺子，皆得易而侮之。\n若季子不礼于其嫂，买臣见弃于其妻。\n一旦高车驷马，旗旄导前，而骑卒拥后，夹道之人，相与骈肩累迹，瞻望咨嗟；而所谓庸夫愚妇者，奔走骇汗，羞愧俯伏，以自悔罪于车尘马足之间。\n此一介之士，得志于当时，而意气之盛，昔人比之衣锦之荣者也。\n　　惟大丞相魏国公则不然：公，相人也，世有令德，为时名卿。\n自公少时，已擢高科，登显仕。\n海内之士，闻下风而望余光者，盖亦有年矣。\n所谓将相而富贵，皆公所宜素有；非如穷厄之人，侥幸得志于一时，出于庸夫愚妇之不意，以惊骇而夸耀之也。\n然则高牙大纛，不足为公荣；桓圭衮冕，不足为公贵。\n惟德被生民，而功施社稷，勒之金石，播之声诗，以耀后世而垂无穷，此公之志，而士亦以此望于公也。\n岂止夸一时而荣一乡哉！　　公在至和中，尝以武康之节，来治于相，乃作“昼锦”之堂于后圃。\n既又刻诗于石，以遗相人。\n其言以快恩仇、矜名誉为可薄，盖不以昔人所夸者为荣，而以为戒。\n于此见公之视富贵为何如，而其志岂易量哉！故能出入将相，勤劳王家，而夷险一节。\n至于临大事，决大议，垂绅正笏，不动声色，而措天下于泰山之安：可谓社稷之臣矣！其丰功盛烈，所以铭彝鼎而被弦歌者，乃邦家之光，非闾里之荣也。\n　　余虽不获登公之堂，幸尝窃诵公之诗，乐公之志有成，而喜为天下道也。\n于是乎书。\n　　尚书吏部侍郎、参知政事欧阳修记。"},
{"title": "鹧鸪天·陌上柔桑破嫩芽", "author": "辛弃疾", "dynasty": "宋代", "content": "陌上柔桑破嫩芽，东邻蚕种已生些。\n平冈细草鸣黄犊，斜日寒林点暮鸦。\n山远近，路横斜，青旗沽酒有人家。\n城中桃李愁风雨，春在溪头荠菜花。"},
{"title": "有子之言似夫子", "author": "佚名", "dynasty": "先秦", "content": "有子问于曾子曰：“问丧于夫子乎？”曰：“闻之矣：‘丧欲速贫，死欲速朽’。\n”有子曰：“是非君子之言也。\n”曾子曰：“参也闻诸夫子也。\n”有子又曰：“是非君子之言也。\n”曾子曰：“参也与子游闻之。\n”有子曰：“然。\n然则夫子有为言之也。\n”　　曾子以斯言告于子游。\n子游曰：“甚哉，有子之言似夫子也！昔者，夫子居于宋，见桓司马自为石椁，三年而不成。\n夫子曰：‘若是其靡也，死不如速朽之愈也。\n’‘死之欲速朽’，为桓司马言之也。\n南宫敬叔反，必载宝而朝。\n夫子曰：‘若是其货也，丧不如速贫之愈也。\n’丧之欲速贫，为敬叔言之也。\n”　　曾子以子游之言告于有子。\n有子曰：“然！吾固曰非夫子之言也。\n”曾子曰：“子何以知之？”有子曰：“夫子制于中都：四寸之棺，五寸之椁。\n以斯知不欲速朽也。\n昔者夫子失鲁司寇，将之荆，盖先之以子夏，又申之以冉有。\n以斯知不欲速贫也。\n”"},
{"title": "有赠", "author": "崔珏", "dynasty": "唐代", "content": "莫道妆成断客肠，粉胸绵手白莲香。\n烟分顶上三层绿，剑截眸中一寸光。\n舞胜柳枝腰更软，歌嫌珠贯曲犹长。\n虽然不似王孙女，解爱临邛卖赋郎。\n锦里芬芳少佩兰，风流全占似君难。\n心迷晓梦窗犹暗，粉落香肌汗未干。\n两脸夭桃从镜发，一眸春水照人寒。\n自嗟此地非吾土，不得如花岁岁看。"},
{"title": "悯农二首", "author": "李绅", "dynasty": "唐代", "content": "春种一粒粟，秋收万颗子。\n四海无闲田，农夫犹饿死。\n锄禾日当午，汗滴禾下土。\n谁知盘中餐，粒粒皆辛苦？"},
{"title": "子产告范宣子轻币", "author": "左丘明", "dynasty": "先秦", "content": "范宣子为政，诸侯之币重，郑人病之。\n　　二月，郑伯如晋。\n子产寓书于子西，以告宣子，曰：“子为晋国，四邻诸侯，不闻令德而闻重币。\n侨也惑之。\n侨闻君子长国家者，非无贿之患，而无令名之难，夫诸侯之贿，聚于公室，则诸侯贰；若吾子赖之，则晋国贰。\n诸侯贰则晋国坏，晋国贰则子之家坏。\n何没没也？将焉用贿？　　夫令名，德之舆也。\n德，国家之基也。\n有基无坏，无亦是务乎？有德则乐，乐则能久。\n诗云：‘乐只君子，邦家之基。\n’有令德也夫！‘上帝临女，无贰尔心。\n’有令名也夫！恕思以明德，则令名载而行之，是以远至迩安。\n毋宁使人谓子，子实生我，而谓子浚我以生乎？象有齿以焚其身，贿也。\n”　　宣子说，乃轻币。"},
{"title": "泊樵舍", "author": "施闰章", "dynasty": "清代", "content": "涨减水愈急，秋阴未夕昏。\n乱山成野戍，黄叶自江村。\n带雨疏星见，回风绝岸喧。\n经过多战舰，茅屋几家存？"},
{"title": "减字木兰花·画堂雅宴", "author": "欧阳修", "dynasty": "宋代", "content": "画堂雅宴。\n一抹朱弦初入遍。\n慢捻轻笼。\n玉指纤纤嫩剥葱。\n拨头憁利。\n怨月愁花无限意。\n红粉轻盈。\n倚暖香檀曲未成。"},
{"title": "戏题王宰画山水图歌", "author": "杜甫", "dynasty": "唐代", "content": "十日画一水，五日画一石。\n能事不受相促迫，王宰始肯留真迹。\n壮哉昆仑方壶图，挂君高堂之素壁。\n巴陵洞庭日本东，赤岸水与银河通，中有云气随飞龙。\n舟人渔子入浦溆，山木尽亚洪涛风。\n尤工远势古莫比，咫尺应须论万里。\n焉得并州快剪刀，剪取吴淞半江水。"},
{"title": "卜算子·烟雨幂横塘", "author": "谢逸", "dynasty": "宋代", "content": "烟雨幂横塘，绀色涵清浅。\n谁把并州快剪刀，剪取吴江半。\n隐几岸乌巾，细葛含风软。\n不见柴桑避俗翁，心共孤云远。"},
{"title": "满宫花·花正芳", "author": "张泌", "dynasty": "唐代", "content": "花正芳，楼似绮，寂寞上阳宫里。\n钿笼金锁睡鸳鸯，帘冷露华珠翠。\n娇艳轻盈香雪腻，细雨黄莺双起。\n东风惆怅欲清明，公子桥边沉醉。"},
{"title": "还陕述怀", "author": "李世民", "dynasty": "唐代", "content": "慨然抚长剑，济世岂邀名。\n星旂纷电举，日羽肃天行。\n遍野屯万骑，临原驻五营。\n登山麾武节，背水纵神兵。\n在昔戎戈动，今来宇宙平。"},
{"title": "倾杯乐·皓月初圆", "author": "柳永", "dynasty": "宋代", "content": "皓月初圆，暮云飘散，分明夜色如晴昼。\n渐消尽、醺醺残酒。\n危阁迥、凉生襟袖。\n追旧事、一晌凭阑久。\n如何媚容艳态，抵死孤欢偶。\n朝思暮想，自家空恁添清瘦。\n算到头、谁与伸剖。\n向道我别来，为伊牵系，度岁经年，偷眼觑、也不忍觑花柳。\n可惜恁、好景良宵，未曾略展双眉暂开口。\n问甚时与你，深怜痛惜还依旧。"},
{"title": "送内寻庐山女道士李腾空二首", "author": "李白", "dynasty": "唐代", "content": "君寻腾空子，应到碧山家。\n水舂云母碓，风扫石楠花。\n若爱幽居好，相邀弄紫霞。\n多君相门女，学道爱神仙。\n素手掬青霭，罗衣曳紫烟。\n一往屏风叠，乘鸾着玉鞭。"},
{"title": "六州歌头·题岳鄂王庙", "author": "刘过", "dynasty": "宋代", "content": "中兴诸将，谁是万人英？身草莽，人虽死，气填膺，尚如生。\n年少起河朔，弓两石，剑三尺，定襄汉，开虢洛，洗洞庭。\n北望帝京，狡兔依然在，良犬先烹。\n过旧时营垒，荆鄂有遗民。\n忆故将军，泪如倾。\n说当年事，知恨苦：不奉诏，伪耶真？臣有罪，陛下圣，可鉴临，一片心。\n万古分茅土，终不到，旧奸臣。\n人世夜，白日照，忽开明。\n衮佩冕圭百拜，九泉下、荣感君恩。\n看年年三月，满地野花春，卤簿迎神。"},
{"title": "晋献公杀世子申生", "author": "佚名", "dynasty": "先秦", "content": "晋献公将杀其世子申生，公子重耳谓之曰：“子盍言子之志于公乎?”世子曰：“不可。\n君安骊姬，是我伤公之心也。\n”曰：“然则盍行乎?”世子曰：“不可。\n君谓我欲弑君也。\n天下岂有无父之国哉?吾何行如之?”　　　使人辞于狐突曰：“申生有罪，不念伯氏之言也，以至于死。\n申生不敢爱其死。\n虽然，吾君老矣，子少，国家多难。\n伯氏不出而图吾君，伯氏苟出而图吾君，申生受赐而死。\n”再拜稽首，乃卒。\n是以为恭世子也。"},
{"title": "阮郎归·美人消息隔重关", "author": "王国维", "dynasty": "近现代", "content": "美人消息隔重关，川途弯复弯。\n沉沉空翠厌征鞍，马前山复山。\n浓泼黛，缓拖鬟，当年看复看。\n只余眉样在人间，相逢艰复艰。"},
{"title": "和经父寄张缋二首", "author": "孔平仲", "dynasty": "宋代", "content": "解纵枭鸱啄凤凰，天心似此亦难详。\n但知斩马凭孤剑，岂为摧车避太行！得者折腰犹下列，失之垂翅合南翔。\n不如长揖尘埃去，同老逍遥物外乡。\n半通官职万人才，卷蓄经纶未得开。\n鸾凤托巢虽枳棘，神仙定籍已蓬莱。\n但存漆室葵心在，莫学荆山玉泪哀。\n倚伏万端宁有定，塞翁失马尚归来。"},
{"title": "梓人传", "author": "柳宗元", "dynasty": "唐代", "content": "裴封叔之第，在光德里。\n有梓人款其门，愿佣隙宇而处焉。\n所职，寻、引、规、矩、绳、墨，家不居砻斫之器。\n问其能，曰：“吾善度材，视栋宇之制，高深圆方短长之宜，吾指使而群工役焉。\n舍我，众莫能就一宇。\n故食于官府，吾受禄三倍；作于私家，吾收其直太半焉。\n”他日，入其室，其床阙足而不能理，曰：“将求他工。\n”余甚笑之，谓其无能而贪禄嗜货者。\n　　其后京兆尹将饰官署，余往过焉。\n委群材，会群工，或执斧斤，或执刀锯，皆环立。\n向之梓人左持引，右执杖，而中处焉。\n量栋宇之任，视木之能举，挥其杖，曰“斧！”彼执斧者奔而右；顾而指曰：“锯！”彼执锯者趋而左。\n俄而，斤者斫，刀者削，皆视其色，俟其言，莫敢自断者。\n其不胜任者，怒而退之，亦莫敢愠焉。\n画宫于堵，盈尺而曲尽其制，计其毫厘而构大厦，无进退焉。\n既成，书于上栋曰：“某年、某月、某日、某建”。\n则其姓字也。\n凡执用之工不在列。\n余圜视大骇，然后知其术之工大矣。\n　　继而叹曰：彼将舍其手艺，专其心智，而能知体要者欤！吾闻劳心者役人，劳力者役于人。\n彼其劳心者欤！能者用而智者谋，彼其智者欤！是足为佐天子，相天下法矣。\n物莫近乎此也。\n彼为天下者本于人。\n其执役者为徒隶，为乡师、里胥；其上为下士；又其上为中士，为上士；又其上为大夫，为卿，为公。\n离而为六职，判而为百役。\n外薄四海，有方伯、连率。\n郡有守，邑有宰，皆有佐政；其下有胥吏，又其下皆有啬夫、版尹以就役焉，犹众工之各有执伎以食力也。\n　　彼佐天子相天下者，举而加焉，指而使焉，条其纲纪而盈缩焉，齐其法制而整顿焉；犹梓人之有规、矩、绳、墨以定制也。\n择天下之士，使称其职；居天下之人，使安其业。\n视都知野，视野知国，视国知天下，其远迩细大，可手据其图而究焉，犹梓人画宫于堵，而绩于成也。\n能者进而由之，使无所德；不能者退而休之，亦莫敢愠。\n不炫能，不矜名，不亲小劳，不侵众官，日与天下之英才，讨论其大经，犹梓人之善运众工而不伐艺也。\n夫然后相道得而万国理矣。\n　　相道既得，万国既理，天下举首而望曰：「吾相之功也！」后之人循迹而慕曰：「彼相之才也！」士或谈殷、周之理者，曰：「伊、傅、周、召。\n」其百执事之勤劳，而不得纪焉；犹梓人自名其功，而执用者不列也。\n大哉相乎！通是道者，所谓相而已矣。\n其不知体要者反此；以恪勤为公，以簿书为尊，炫能矜名，亲小劳，侵众官，窃取六职、百役之事，听听于府庭，而遗其大者远者焉，所谓不通是道者也。\n犹梓人而不知绳墨之曲直，规矩之方圆，寻引之短长，姑夺众工之斧斤刀锯以佐其艺，又不能备其工，以至败绩，用而无所成也，不亦谬欤！　　或曰：「彼主为室者，傥或发其私智，牵制梓人之虑，夺其世守，而道谋是用。\n虽不能成功，岂其罪耶？亦在任之而已！」　　余曰：「不然！夫绳墨诚陈，规矩诚设，高者不可抑而下也，狭者不可张而广也。\n由我则固，不由我则圮。\n彼将乐去固而就圮也，则卷其术，默其智，悠尔而去。\n不屈吾道，是诚良梓人耳！其或嗜其货利，忍而不能舍也，丧其制量，屈而不能守也，栋桡屋坏，则曰：『非我罪也』！可乎哉？可乎哉？」　　余谓梓人之道类于相，故书而藏之。\n梓人，盖古之审曲面势者，今谓之「都料匠」云。\n余所遇者，杨氏，潜其名。"},
{"title": "三槐堂铭", "author": "苏轼", "dynasty": "宋代", "content": "天可必乎？贤者不必贵，仁者不必寿。\n天不可必乎？仁者必有后。\n二者将安取衷哉？吾闻之申包胥曰：“人定者胜天，天定亦能胜人。\n”世之论天者，皆不待其定而求之，故以天为茫茫。\n善者以怠，恶者以肆。\n盗跖之寿，孔、颜之厄，此皆天之未定者也。\n松柏生于山林，其始也，困于蓬蒿，厄于牛羊；而其终也，贯四时、阅千岁而不改者，其天定也。\n善恶之报，至于子孙，则其定也久矣。\n吾以所见所闻考之，而其可必也审矣。\n　　国之将兴，必有世德之臣，厚施而不食其报，然后其子孙能与守文太平之主、共天下之福。\n故兵部侍郎晋国王公，显于汉、周之际，历事太祖、太宗，文武忠孝，天下望以为相，而公卒以直道不容于时。\n盖尝手植三槐于庭，曰：“吾子孙必有为三公者。\n”已而其子魏国文正公，相真宗皇帝于景德、祥符之间，朝廷清明，天下无事之时，享其福禄荣名者十有八年。\n今夫寓物于人，明日而取之，有得有否；而晋公修德于身，责报于天，取必于数十年之后，如持左契，交手相付。\n吾是以知天之果可必也。\n　　吾不及见魏公，而见其子懿敏公，以直谏事仁宗皇帝，出入侍从将帅三十馀年，位不满其德。\n天将复兴王氏也欤！何其子孙之多贤也？世有以晋公比李栖筠者，其雄才直气，真不相上下。\n而栖筠之子吉甫，其孙德裕，功名富贵，略与王氏等；而忠恕仁厚，不及魏公父子。\n由此观之，王氏之福盖未艾也。\n　　懿敏公之子巩与吾游，好德而文，以世其家，吾以是铭之。\n铭曰：　　“呜呼休哉！魏公之业，与槐俱萌；封植之勤，必世乃成。\n既相真宗，四方砥平。\n归视其家，槐阴满庭。\n吾侪小人，朝不及夕，相时射利，皇恤厥德？庶几侥幸，不种而获。\n不有君子，其何能国？王城之东，晋公所庐；郁郁三槐，惟德之符。\n呜呼休哉！"},
{"title": "齐国佐不辱命", "author": "左丘明", "dynasty": "先秦", "content": "晋师从齐师，入自丘舆，击马陉。\n　　齐侯使宾媚人赂以纪甗、玉磬与地。\n“不可，则听客之所为。\n”　　宾媚人致赂，晋人不可，曰：“必以肖同叔子为质，而使齐之封内尽东其亩。\n”对曰：“肖同叔子非他，寡君之母也；若以匹敌，则亦晋君之母也。\n吾子布大命于诸侯，而曰必质其母以为信，其若王命何？且是以不孝令也。\n诗曰：‘孝子不匮，永锡尔类。\n’若以不孝令于诸侯，其无乃非德类也乎？先王疆理天下，物土之宜，而布其利。\n故诗曰：‘我疆我理，南东其亩。\n’今吾子疆理诸侯，而曰‘尽东其亩’而已；唯吾子戎车是利，无顾土宜，其无乃非先王之命也乎？反先王则不义，何以为盟主？其晋实有阙。\n四王之王也，树德而济同欲焉；五伯之霸也，勤而抚之，以役王命；今吾子求合诸侯，以逞无疆之欲。\n诗曰：‘布政优优，百禄是遒。\n’子实不优，而弃百禄，诸侯何害焉？不然，寡君之命使臣，则有辞矣。\n曰‘子以君师辱于敝邑，不腆敝赋，以犒从者；畏君之震，师徒桡败。\n吾子惠徼齐国之福，不泯其社稷，使继旧好，唯是先君之敝器、土地不敢爱。\n子又不许，请收合馀烬，背城借一。\n敝邑之幸，亦云从也；况其不幸，敢不唯命是听？’”"},
{"title": "题东谿公幽居", "author": "李白", "dynasty": "唐代", "content": "杜陵贤人清且廉，东谿卜筑岁将淹。\n宅近青山同谢脁，门垂碧柳似陶潜。\n好鸟迎春歌后院，飞花送酒舞前檐。\n客到但知留一醉，盘中只有水晶盐。"},
{"title": "玉楼春·空园数日无芳信", "author": "吴翌凤", "dynasty": "清代", "content": "空园数日无芳信，恻恻残寒犹未定。\n柳边丝雨燕归迟，花外小楼帘影静。\n凭栏渐觉春光暝，怅望碧天帆去尽。\n满堤芳草不成归，斜日画桥烟水冷。"},
{"title": "鹦鹉曲·赤壁怀古", "author": "冯子振", "dynasty": "元代", "content": "茅庐诸葛亲曾住。\n早赚出抱膝梁父。\n笑谈间汉鼎三分，不记得南阳耕雨。\n叹西风卷尽豪华，往事大江东去。\n彻如今话说渔樵，算也是英雄了处。"},
{"title": "减字木兰花·歌檀敛袂", "author": "欧阳修", "dynasty": "宋代", "content": "歌檀敛袂。\n缭绕雕梁尘暗起。\n柔润清圆。\n百琲明珠一线穿。\n樱唇玉齿。\n天上仙音心下事。\n留往行云。\n满坐迷魂酒半醺。"},
{"title": "相见欢·小鬟衫着轻罗", "author": "周稚廉", "dynasty": "清代", "content": "小鬟衫着轻罗，发如螺，睡起钗偏髻倒唤娘梳。\n心上事，春前景，闷中过，打叠闲情别绪教鹦哥。"},
{"title": "北上行", "author": "李白", "dynasty": "唐代", "content": "北上何所苦？北上缘太行。\n磴道盘且峻，巉岩凌穹苍。\n马足蹶侧石，车轮摧高冈。\n沙尘接幽州，烽火连朔方。\n杀气毒剑戟，严风裂衣裳。\n奔鲸夹黄河，凿齿屯洛阳。\n前行无归日，返顾思旧乡。\n惨戚冰雪里，悲号绝中肠。\n尺布不掩体，皮肤剧枯桑。\n汲水涧谷阻，采薪陇坂长。\n猛虎又掉尾，磨牙皓秋霜。\n草木不可餐，饥饮零露浆。\n叹此北上苦，停骖为之伤。\n何日王道平，开颜睹天光？"},
{"title": "古戍", "author": "刘基", "dynasty": "明代", "content": "古戍连山火，新城殷地笳。\n九州犹虎豹，四海未桑麻。\n天迥云垂草，江空雪覆沙。\n野梅烧不尽，时见两三花。"},
{"title": "守睢阳作", "author": "张巡", "dynasty": "唐代", "content": "接战春来苦，孤城日渐危。\n合围侔月晕，分守若鱼丽。\n屡厌黄尘起，时将白羽挥。\n裹疮犹出阵，饮血更登陴。\n忠信应难敌，坚贞谅不移。\n无人报天子，心计欲何施。"},
{"title": "昭君怨·深禁好春谁惜", "author": "纳兰性德", "dynasty": "清代", "content": "深禁好春谁惜，薄暮瑶阶伫立。\n别院管弦声，不分明。\n又是梨花欲谢，绣被春寒今夜。\n寂寂锁朱门，梦承恩。"},
{"title": "灞岸", "author": "李商隐", "dynasty": "唐代", "content": "山东今岁点行频，几处冤魂哭虏尘。\n灞水桥边倚华表，平时二月有东巡。"},
{"title": "送白少府送兵之陇右", "author": "高适", "dynasty": "唐代", "content": "践更登陇首，远别指临洮。\n为问关山事，何如州县劳。\n军容随赤羽，树色引青袍。\n谁断单于臂，今年太白高。"},
{"title": "赠别前蔚州契苾使君", "author": "李商隐", "dynasty": "唐代", "content": "何年部落到阴陵，奕世勤王国史称。\n夜卷牙旗千帐雪，朝飞羽骑一河冰。\n蕃儿襁负来青冢，狄女壶浆出白登。\n日晚鸊鹈泉畔猎，路人遥识郅都鹰。"},
{"title": "东楼", "author": "杜甫", "dynasty": "唐代", "content": "万里流沙道，西征过北门。\n但添新战骨，不返旧征魂。\n楼角临风迥，城阴带水昏。\n传声看驿使，送节向河源。"},
{"title": "江行无题一百首·其十二", "author": "钱珝", "dynasty": "唐代", "content": "翳日多乔木，维舟取束薪。\n静听江叟语，尽是厌兵人。"},
{"title": "古风·其一", "author": "李白", "dynasty": "唐代", "content": "羽檄如流星，虎符合专城；喧呼救边急，群鸟皆夜鸣。\n白日曜紫微，三公运权衡；天地皆得一，澹然四海清。\n借问此何为？答言楚征兵；渡泸及五月，将赴云南征。\n怯卒非战士，炎方难远行。\n长号别严亲，日月惨光晶。\n泣尽继以血，心摧两无声。\n困兽当猛虎，穷鱼饵奔鲸；千去不一还，投躯岂全身？如何舞干戚，一使有苗乎！"},
{"title": "乱后逢村叟", "author": "杜荀鹤", "dynasty": "唐代", "content": "经乱衰翁居破村，村中何事不伤魂。\n因供寨木无桑柘，为著乡兵绝子孙。\n还似平宁征赋税，未尝州县略安存。\n至今鸡犬皆星散，日落前山独倚门。"},
{"title": "角弓", "author": "佚名", "dynasty": "先秦", "content": "骍骍角弓，翩其反矣。\n兄弟婚姻，无胥远矣。\n尔之远矣，民胥然矣。\n尔之教矣，民胥效矣。\n此令兄弟，绰绰有裕。\n不令兄弟，交相为愈。\n民之无良，相怨一方。\n受爵不让，至于已斯亡。\n老马反为驹，不顾其后。\n如食宜饇，如酌孔取。\n毋教猱升木，如涂涂附。\n君子有徽猷，小人与属。\n雨雪瀌瀌，见晛曰消。\n莫肯下遗，式居娄骄。\n雨雪浮浮，见晛曰流。\n如蛮如髦，我是用忧。"},
{"title": "岐阳三首", "author": "元好问", "dynasty": "金朝", "content": "突骑连营鸟不飞，北风浩浩发阴机。\n三秦形胜无今古，千里传闻果是非；偃蹇鲸鲵人海涸，分明蛇犬铁山围。\n穷途老阮无奇策，空望岐阳泪满衣。\n百二关河草不横，十年戎马暗秦京。\n岐阳西望无来信，陇水东流闻哭声；野蔓有情萦战骨，残阳何意照空城！从谁细向苍苍问，争遣蚩尤作五兵？眈眈九虎护秦关，懦楚孱齐机上看。\n禹贡土田推陆海，汉家封徼尽天山。\n北风猎猎悲笳发，渭水潇潇战骨寒。\n三十六峰长剑在，倚天仙掌惜空闲。"},
{"title": "封燕然山铭", "author": "班固", "dynasty": "两汉", "content": "惟永元元年秋七月，有汉元舅曰车骑将军窦宪，寅亮圣明，登翼王室，纳于大麓，维清缉熙。\n乃与执金吾耿秉，述职巡御。\n理兵于朔方。\n鹰扬之校，螭虎之士，爰该六师，暨南单于、东胡乌桓、西戎氐羌，侯王君长之群，骁骑三万。\n元戎轻武，长毂四分，云辎蔽路，万有三千余乘。\n勒以八阵，莅以威神，玄甲耀目，朱旗绛天。\n遂陵高阙，下鸡鹿，经碛卤，绝大漠，斩温禺以衅鼓，血尸逐以染锷。\n然后四校横徂，星流彗扫，萧条万里，野无遗寇。\n于是域灭区殚，反旆而旋，考传验图，穷览其山川。\n遂逾涿邪，跨安侯，乘燕然，蹑冒顿之区落，焚老上之龙庭。\n上以摅高、文之宿愤，光祖宗之玄灵；下以安固后嗣，恢拓境宇，振大汉之天声。\n兹所谓一劳而久逸，暂费而永宁者也，乃遂封山刊石，昭铭盛德。\n其辞曰：铄王师兮征荒裔，剿凶虐兮截海外。\n夐其邈兮亘地界，封神丘兮建隆嵑，熙帝载兮振万世！"},
{"title": "东风第一枝·倾国倾城", "author": "吴文英", "dynasty": "宋代", "content": "倾国倾城，非花非雾，春风十里独步。\n胜如西子妖绕，更比太真澹泞。\n铅华不御。\n漫道有、巫山洛浦。\n似恁地、标格无双，镇锁画楼深处。\n曾被风、容易送去。\n曾被月、等闲留住。\n似花翻使花羞，似柳任从柳妒。\n不教歌舞。\n恐化作、彩云轻举。\n信下蔡、阳城俱迷，看取宋玉词赋。"},
{"title": "洗兵马", "author": "杜甫", "dynasty": "唐代", "content": "中兴诸将收山东，捷书夜报清昼同。\n河广传闻一苇过，胡危命在破竹中。\n祗残邺城不日得，独任朔方无限功。\n京师皆骑汗血马，回纥喂肉葡萄宫。\n已喜皇威清海岱，常思仙仗过崆峒。\n三年笛里关山月，万国兵前草木风。\n成王功大心转小，郭相谋深古来少。\n司徒清鉴悬明镜，尚书气与秋天杳。\n二三豪俊为时出，整顿乾坤济时了。\n东走无复忆鲈鱼，南飞觉有安巢鸟。\n青春复随冠冕入，紫禁正耐烟花绕。\n鹤禁通宵凤辇备，鸡鸣问寝龙楼晓。\n攀龙附凤势莫当，天下尽化为侯王。\n汝等岂知蒙帝力，时来不得夸身强。\n关中既留萧丞相，幕下复用张子房。\n张公一生江海客，身长九尺须眉苍。\n征起适遇风云会，扶颠始知筹策良。\n青袍白马更何有，后汉今周喜再昌。\n寸地尺天皆入贡，奇祥异瑞争来送。\n不知何国致白环，复道诸山得银瓮。\n隐士休歌紫芝曲，词人解撰河清颂。\n田家望望惜雨干，布谷处处催春种。\n淇上健儿归莫懒，城南思妇愁多梦。\n安得壮士挽天河，净洗甲兵长不用。"},
{"title": "拟行路难·其一", "author": "鲍照", "dynasty": "南北朝", "content": "奉君金卮之美酒，玳瑁玉匣之雕琴。\n七彩芙蓉之羽帐，九华蒲萄之锦衾。\n红颜零落岁将暮，寒光宛转时欲沉。\n愿君裁悲且减思，听我抵节行路吟。\n不见柏梁铜雀上，宁闻古时清吹音？"},
{"title": "一剪梅·襄樊四载弄干戈", "author": "杨佥判", "dynasty": "宋代", "content": "襄樊四载弄干戈，不见渔歌，不见樵歌。\n试问如今事若何？金也消磨，谷也消磨。\n柘枝不用舞婆娑，丑也能多，恶也能多！朱门日日买朱娥。\n军事如何？民事如何？"},
{"title": "大东", "author": "佚名", "dynasty": "先秦", "content": "有饛簋飧，有捄棘匕。\n周道如砥，其直如矢。\n君子所履，小人所视。\n眷言顾之，潸焉出涕。\n小东大东，杼柚其空。\n纠纠葛屦，可以履霜。\n佻佻公子，行彼周行。\n既往既来，使我心疚。\n有冽氿泉，无浸获薪。\n契契寤叹，哀我惮人。\n薪是获薪，尚可载也。\n哀我惮人，亦可息也。\n东人之子，职劳不来。\n西人之子，粲粲衣服。\n舟人之子，熊罴是裘。\n私人之子，百僚是试。\n或以其酒，不以其浆。\n鞙鞙佩璲，不以其长。\n维天有汉，监亦有光。\n跂彼织女，终日七襄。\n虽则七襄，不成报章。\n睆彼牵牛，不以服箱。\n东有启明，西有长庚。\n有捄天毕，载施之行。\n维南有箕，不可以簸扬。\n维北有斗，不可以挹酒浆。\n维南有箕，载翕其舌。\n维北有斗，西柄之揭。"},
{"title": "浣溪沙·小阁重帘有燕过", "author": "晏殊", "dynasty": "宋代", "content": "小阁重帘有燕过。\n晚花红片落庭莎。\n曲阑干影入凉波。\n一霎好风生翠幕，几回疏雨滴圆荷。\n酒醒人散得愁多。"},
{"title": "江行无题一百首·其四十三", "author": "钱珝", "dynasty": "唐代", "content": "兵火有余烬，贫村才数家。\n无人争晓渡，残月下寒沙。"},
{"title": "蕃女怨·碛南沙上惊雁起", "author": "温庭筠", "dynasty": "唐代", "content": "碛南沙上惊雁起，飞雪千里。\n玉连环，金镞箭，年年征战。\n画楼离恨锦屏空，杏花红。"},
{"title": "执竞", "author": "佚名", "dynasty": "先秦", "content": "执竞武王，无竞维烈。\n不显成康，上帝是皇。\n自彼成康，奄有四方，斤斤其明。\n钟鼓喤喤，磬莞将将，降福穰穰。\n降福简简，威仪反反。\n既醉既饱，福禄来反。"},
{"title": "满庭芳·落日旌旗", "author": "邵缉", "dynasty": "宋代", "content": "落日旌旗，清霜剑戟，塞角声唤严更。\n论兵慷慨，齿颊带风生。\n坐拥貔貅十万，衔枚勇、云槊交横。\n笑谈顷，匈奴授首，千里静欃枪。\n荆襄，人按堵，提壶劝酒，布谷催耕。\n芝夫荛子，歌舞威名。\n好是轻裘缓带，驱营阵、绝漠横行。\n功谁纪，风神宛转，麟阁画丹青。"},
{"title": "黄陵庙词 / 黄陵庙词", "author": "李远", "dynasty": "唐代", "content": "黄陵庙前莎草春，黄陵女儿蒨裙新。\n轻舟短櫂唱歌去，水远山长愁杀人。"},
{"title": "婕妤怨", "author": "皇甫冉", "dynasty": "唐代", "content": "花枝出建章，凤管发昭阳。\n借问承恩者，双蛾几许长。"},
{"title": "赠女冠畅师", "author": "秦观", "dynasty": "宋代", "content": "瞳人剪水腰如束，一幅乌纱裹寒玉。\n飘然自有姑射姿，回看粉黛皆尘俗。\n雾阁云窗人莫窥，门前车马任东西。\n礼罢晓坛春日静，落红满地乳鸦啼。"},
{"title": "闻笛", "author": "张巡", "dynasty": "唐代", "content": "岧峣试一临，虏骑附城阴。\n不辨风尘色，安知天地心？门开边月近，战苦阵云深。\n旦夕更楼上，遥闻横笛声。"},
{"title": "满庭芳·看岳王传", "author": "周德清", "dynasty": "元代", "content": "披文握武，建中兴庙宇，载青史图书。\n功成却被权臣妒，正落奸谋。\n闪杀人望旌节中原士夫，误杀人弃丘陵南渡銮舆。\n钱塘路，愁风怨雨，长是洒西湖。"},
{"title": "蚕谷行", "author": "杜甫", "dynasty": "唐代", "content": "天下郡国向万城，无有一城无甲兵！焉得铸甲作农器，一寸荒田牛得耕？牛尽耕，蚕亦成。\n不劳烈士泪滂沱，男谷女丝行复歌。"},
{"title": "小重山·一闭昭阳春又春", "author": "韦庄", "dynasty": "唐代", "content": "一闭昭阳春又春。\n夜寒宫漏永，梦君恩。\n卧思陈事暗销魂。\n罗衣湿，红袂有啼痕。\n歌吹隔重阍。\n绕亭芳草绿，倚长门。\n万般惆怅向谁论？凝情立，宫殿欲黄昏。"},
{"title": "沉醉东风·赠妓朱帘秀", "author": "胡祗遹", "dynasty": "元代", "content": "锦织江边翠竹，绒穿海上明珠。\n月淡时风清处，都隔断落红尘土。\n一片闲云任卷舒，挂尽朝云暮雨。"},
{"title": "绵蛮", "author": "佚名", "dynasty": "先秦", "content": "绵蛮黄鸟，止于丘阿。\n道之云远，我劳如何。\n饮之食之，教之诲之。\n命彼后车，谓之载之。\n绵蛮黄鸟，止于丘隅。\n岂敢惮行，畏不能趋。\n饮之食之。\n教之诲之。\n命彼后车，谓之载之。\n绵蛮黄鸟，止于丘侧。\n岂敢惮行，畏不能极。\n饮之食之，教之诲之。\n命彼后车，谓之载之。"},
{"title": "怨词二首·其一", "author": "崔国辅", "dynasty": "唐代", "content": "妾有罗衣裳，秦王在时作。\n为舞春风多，秋来不堪著。"},
{"title": "自君之出矣", "author": "徐照", "dynasty": "宋代", "content": "自君之出矣，懒妆眉黛浓。\n愁心如屋漏，点点不移踪。"},
{"title": "秋思赠远二首", "author": "王涯", "dynasty": "唐代", "content": "当年只自守空帷，梦里关山觉别离。\n不见乡书传雁足，唯看新月吐蛾眉。\n厌攀杨柳临清阁，闲采芙蕖傍碧潭。\n走马台边人不见，拂云堆畔战初酣。"},
{"title": "奉酬九日东峰道人溥公见赠之作", "author": "朱熹", "dynasty": "宋代", "content": "几年回首梦云关，此日重来两鬓斑。\n点检梁间新岁月，招呼台上旧溪山。\n三生漫说终无据，万法由来本自闲。\n一笑支郎又相恼，新诗不落语言间。"},
{"title": "减字木兰花·楼台向晓", "author": "欧阳修", "dynasty": "宋代", "content": "楼台向晓。\n淡月低云天气好。\n翠幕风微。\n宛转梁州入破时。\n香生舞袂。\n楚女腰肢天与细。\n汗粉重匀。\n酒后轻寒不著人。"},
{"title": "邻女", "author": "白居易", "dynasty": "唐代", "content": "娉婷十五胜天仙，白日姮娥旱地莲。\n何处闲教鹦鹉语，碧纱窗下绣床前。"},
{"title": "谒金门·美人浴", "author": "阎选", "dynasty": "五代", "content": "美人浴，碧沼莲开芬馥。\n双髻绾云颜似玉，素蛾辉淡绿。\n雅态芳姿闲淑，雪映钿装金斛。\n水溅青丝珠断续，酥融香透肉。"},
{"title": "假乐", "author": "佚名", "dynasty": "先秦", "content": "假乐君子，显显令德，宜民宜人。\n受禄于天，保右命之，自天申之。\n干禄百福，子孙千亿。\n穆穆皇皇，宜君宜王。\n不愆不忘，率由旧章。\n威仪抑抑，德音秩秩。\n无怨无恶，率由群匹。\n受福无疆，四方之纲。\n之纲之纪，燕及朋友。\n百辟卿士，媚于天子。\n不解于位，民之攸塈。"},
{"title": "恋情深·玉殿春浓花烂熳", "author": "毛文锡", "dynasty": "五代", "content": "玉殿春浓花烂熳，簇神仙伴。\n罗裙窣地缕黄金，奏清音。\n酒阑歌罢两沉沉，一笑动君心。\n永愿作鸳鸯伴，恋情深。"},
{"title": "新丰折臂翁", "author": "白居易", "dynasty": "唐代", "content": "新丰老翁八十八，头鬓眉须皆似雪。\n玄孙扶向店前行，左臂凭肩右臂折。\n问翁臂折来几年，兼问致折何因缘。\n翁云贯属新丰县，生逢圣代无征战。\n惯听梨园歌管声，不识旗枪与弓箭。\n无何天宝大征兵，户有三丁点一丁。\n点得驱将何处去，五月万里云南行。\n闻道云南有泸水，椒花落时瘴烟起。\n大军徒涉水如汤，未过十人二三死。\n村南村北哭声哀，儿别爷娘夫别妻。\n皆云前后征蛮者，千万人行无一回。\n是时翁年二十四，兵部牒中有名字。\n夜深不敢使人知，偷将大石捶折臂。\n张弓簸旗俱不堪，从兹始免征云南。\n骨碎筋伤非不苦，且图拣退归乡土。\n此臂折来六十年，一肢虽废一身全。\n至今风雨阴寒夜，直到天明痛不眠。\n痛不眠，终不悔，且喜老身今独在。\n不然当时泸水头，身死魂孤骨不收。\n应作云南望乡鬼，万人冢上哭呦呦。\n老人言，君听取。\n君不闻开元宰相宋开府，不赏边功防黩武。\n又不闻天宝宰相杨国忠，欲求恩幸立边功。\n边功未立生人怨，请问新丰折臂翁。"},
{"title": "解连环·玉鞭重倚", "author": "姜夔", "dynasty": "宋代", "content": "玉鞭重倚。\n却沈吟未上，又索离思。\n为大乔、能拨春风，小乔妙移筝，雁啼秋水。\n柳怯云松，更何必、十分梳洗。\n道郎携羽扇，那日隔帘，半面曾记。\n西窗夜凉雨霁。\n叹幽欢未足，何事轻弃。\n问后约、空指蔷薇，算如此溪山，甚时重至。\n水驿灯昏，又见在、曲屏近底。\n念唯有、夜来皓月，照伊自睡。"},
{"title": "后催租行", "author": "范成大", "dynasty": "宋代", "content": "老父田荒秋雨里，旧时高岸今江水。\n佣耕犹自抱长饥，的知无力输租米。\n自从乡官新上来，黄纸放尽白纸催。\n卖衣得钱都纳却，病骨虽寒聊免缚。\n去年衣尽到家口，大女临歧两分首。\n今年次女已行媒，亦复驱将换升斗。\n室中更有第三女，明年不怕催租苦。"},
{"title": "常武", "author": "佚名", "dynasty": "先秦", "content": "赫赫明明。\n王命卿士，南仲大祖，大师皇父。\n整我六师，以脩我戎。\n既敬既戒，惠此南国。\n王谓尹氏，命程伯休父，左右陈行。\n戒我师旅，率彼淮浦，省此徐土。\n不留不处，三事就绪。\n赫赫业业，有严天子。\n王舒保作，匪绍匪游。\n徐方绎骚，震惊徐方。\n如雷如霆，徐方震惊。\n王奋厥武，如震如怒。\n进厥虎臣，阚如虓虎。\n铺敦淮濆，仍执丑虏。\n截彼淮浦，王师之所。\n王旅啴啴，如飞如翰。\n如江如汉，如山之苞。\n如川之流，绵绵翼翼。\n不测不克，濯征徐国。\n王犹允塞，徐方既来。\n徐方既同，天子之功。\n四方既平，徐方来庭。\n徐方不回，王曰还归。"},
{"title": "临江仙·柳带摇风汉水滨", "author": "牛希济", "dynasty": "五代", "content": "柳带摇风汉水滨，平芜两岸争匀。\n鸳鸯对浴浪痕新。\n弄珠游女，微笑自含春。\n轻步暗移蝉鬓动，罗裙风惹轻尘。\n水晶宫殿岂无因。\n空劳纤手，解佩赠情人。"},
{"title": "蓦山溪·赠衡阳妓陈湘", "author": "黄庭坚", "dynasty": "宋代", "content": "鸳鸯翡翠，小小思珍偶。\n眉黛敛秋波，尽湖南、山明水秀。\n娉娉袅袅，恰近十三余，春未透。\n花枝瘦。\n正是愁时候。\n寻花载酒。\n肯落谁人后。\n只恐远归来，绿成阴、青梅如豆。\n心期得处，每自不由人，长亭柳。\n君知否。\n千里犹回首。"},
{"title": "山花子·银字笙寒调正长", "author": "和凝", "dynasty": "五代", "content": "银字笙寒调正长，水纹簟冷画屏凉。\n玉腕重因金扼臂，淡梳妆。\n几度试香纤手暖，一回尝酒绛唇光。\n佯弄红丝蝇拂子，打檀郎。"},
{"title": "题张氏隐居二首", "author": "杜甫", "dynasty": "唐代", "content": "春山无伴独相求，伐木丁丁山更幽。\n涧道馀寒历冰雪，石门斜日到林丘。\n不贪夜识金银气，远害朝看麋鹿游。\n乘兴杳然迷出处，对君疑是泛虚舟。\n之子时相见，邀人晚兴留。\n霁潭鳣发发，春草鹿呦呦。\n杜酒偏劳劝，张梨不外求。\n前村山路险，归醉每无愁。"},
{"title": "醉落魄·苏州阊门留别", "author": "苏轼", "dynasty": "宋代", "content": "苍颜华发，故山归计何时决！旧交新贵音书绝，惟有佳人，犹作殷勤别。\n离亭欲去歌声咽，潇潇细雨凉吹颊。\n泪珠不用罗巾浥，弹在罗衫，图得见时说。"},
{"title": "江城子·王温季自北都归过予三河坐中赋此", "author": "蔡圭", "dynasty": "金朝", "content": "王温季自北都归，过余三河，坐中赋此。\n鹊声迎客到庭除。\n问谁欤？故人车。\n千里归来，尘色半征裾。\n珍重主人留客意，奴白饭，马青刍。\n东城入眼杏千株。\n雪模糊，俯平湖。\n与子花间，随分倒金壶。\n归报东垣诗社友，曾念我，醉狂无。"},
{"title": "沁园春·和吴尉子似", "author": "辛弃疾", "dynasty": "宋代", "content": "我见君来，顿觉吾庐，溪山美哉。\n怅平生肝胆，都成楚越，只今胶漆，谁是陈雷。\n搔首踟蹰，爱而不见，要得诗来渴望梅。\n还知否，快清风入手，日看千回。\n直须抖擞尘埃。\n人怪我柴门今始开。\n向松间乍可，从他喝道：庭中且莫，踏破苍苔。\n岂有文章，谩劳车马，待唤青刍白饭来。\n君非我，任功名意气，莫恁徘徊。"},
{"title": "公刘", "author": "佚名", "dynasty": "先秦", "content": "笃公刘，匪居匪康。\n乃埸乃疆，乃积乃仓；乃裹餱粮，于橐于囊。\n思辑用光，弓矢斯张；干戈戚扬，爰方启行。\n笃公刘，于胥斯原。\n既庶既繁，既顺乃宣，而无永叹。\n陟则在巘，复降在原。\n何以舟之？维玉及瑶，鞞琫容刀。\n笃公刘，逝彼百泉。\n瞻彼溥原，乃陟南冈。\n乃觏于京，京师之野。\n于时处处，于时庐旅，于时言言，于时语语。\n笃公刘，于京斯依。\n跄跄济济，俾筵俾几。\n既登乃依，乃造其曹。\n执豕于牢，酌之用匏。\n食之饮之，君之宗之。\n笃公刘，既溥既长。\n既景乃冈，相其阴阳，观其流泉。\n其军三单，度其隰原。\n彻田为粮，度其夕阳。\n豳居允荒。\n笃公刘，于豳斯馆。\n涉渭为乱，取厉取锻，止基乃理。\n爰众爰有，夹其皇涧。\n溯其过涧。\n止旅乃密，芮鞫之即。"},
{"title": "古风·庄周梦胡蝶", "author": "李白", "dynasty": "唐代", "content": "庄周梦胡蝶，胡蝶为庄周。\n一体更变易，万事良悠悠。\n乃知蓬莱水，复作清浅流。\n青门种瓜人，旧日东陵侯。\n富贵故如此，营营何所求。"},
{"title": "登单父陶少府半月台", "author": "李白", "dynasty": "唐代", "content": "陶公有逸兴，不与常人俱。\n筑台像半月，回向高城隅。\n置酒望白云，商飙起寒梧。\n秋山入远海，桑柘罗平芜。\n水色渌且明，令人思镜湖。\n终当过江去，爱此暂踟蹰。"},
{"title": "遇旧友", "author": "吴伟业", "dynasty": "清代", "content": "已过才追问，相看是故人。\n乱离何处见，消息苦难真。\n拭眼惊魂定，衔杯笑语频。\n移家就吾住，白首两遗民。"},
{"title": "渔家傲·和程公辟赠", "author": "张先", "dynasty": "宋代", "content": "巴子城头青草暮，巴山重叠相逢处。\n燕子占巢花脱树。\n杯且举，瞿塘水阔舟难渡。\n天外吴门清霅路。\n君家正在吴门住。\n赠我柳枝情几许。\n春满缕，为君将入江南去。"},
{"title": "送王昌龄之岭南", "author": "孟浩然", "dynasty": "唐代", "content": "洞庭去远近，枫叶早惊秋。\n岘首羊公爱，长沙贾谊愁。\n土毛无缟纻，乡味有槎头。\n已抱沈痼疾，更贻魑魅忧。\n数年同笔砚，兹夕间衾裯。\n意气今何在，相思望斗牛。"},
{"title": "赠友人三首", "author": "李白", "dynasty": "唐代", "content": "兰生不当户，别是闲庭草。\n夙被霜露欺，红荣已先老。\n谬接瑶华枝，结根君王池。\n顾无馨香美，叨沐清风吹。\n馀芳若可佩，卒岁长相随。\n袖中赵匕首，买自徐夫人。\n玉匣闭霜雪，经燕复历秦。\n其事竟不捷，沦落归沙尘。\n持此愿投赠，与君同急难。\n荆卿一去后，壮士多摧残。\n长号易水上，为我扬波澜。\n凿井当及泉，张帆当济川。\n廉夫唯重义，骏马不劳鞭。\n人生贵相知，何必金与钱？慢世薄功业，非无胸中画。\n谑浪万古贤，以为儿童剧。\n立产如广费，匡君怀长策。\n但苦山北寒，谁知道南宅？岁酒上逐风，霜鬓两边白。\n蜀主思孔明，晋家望安石。\n时人列五鼎，谈笑期一掷。\n虎伏被胡尘，渔歌游海滨。\n弊裘耻妻嫂，长剑托交亲。\n夫子秉家义，群公难与邻。\n莫持西江水，空许东溟臣。\n他日青云去，黄金报主人。"},
{"title": "故乡杏花", "author": "司空图", "dynasty": "唐代", "content": "寄花寄酒喜新开，左把花枝右把杯。\n欲问花枝与杯酒，故人何得不同来？"},
{"title": "送渤海王子归本国", "author": "温庭筠", "dynasty": "唐代", "content": "疆理虽重海，车书本一家。\n盛勋归旧国，佳句在中华。\n定界分秋涨，开帆到曙霞。\n九门风月好，回首是天涯。"},
{"title": "下途归石门旧居", "author": "李白", "dynasty": "唐代", "content": "吴山高，越水清，握手无言伤别情。\n将欲辞君挂帆去，离魂不散烟郊树。\n此心郁怅谁能论，有愧叨承国士恩。\n云物共倾三月酒，岁时同饯五侯门。\n羡君素书尝满案，含丹照白霞色烂。\n余尝学道穷冥筌，梦中往往游仙山。\n何当脱屣谢时去，壶中别有日月天。\n俯仰人间易凋朽，钟峰五云在轩牖。\n惜别愁窥玉女窗，归来笑把洪崖手。\n隐居寺，隐居山，陶公炼液栖其间。\n凝神闭气昔登攀，恬然但觉心绪闲。\n数人不知几甲子，昨夜犹带冰霜颜。\n我离虽则岁物改，如今了然失所在。\n别君莫道不尽欢，悬知乐客遥相待。\n石门流水遍桃花，我亦曾到秦人家。\n不知何处得鸡豕，就中仍见繁桑麻。\n翛然远与世事间，装鸾驾鹤又复远。\n何必长从七贵游，劳生徒聚万金产。\n挹君去，长相思，云游雨散从此辞。\n欲知怅别心易苦，向暮春风杨柳丝。"},
{"title": "思王逢原三首·其二", "author": "王安石", "dynasty": "宋代", "content": "蓬蒿今日想纷披，冢上秋风又一吹。\n妙质不为平世得，微言惟有故人知。\n庐山南堕当书案，湓水东来入酒卮。\n陈迹可怜随手尽，欲欢无复似当时。"},
{"title": "寄王屋山人孟大融", "author": "李白", "dynasty": "唐代", "content": "我昔东海上，劳山餐紫霞。\n亲见安期公，食枣大如瓜。\n中年谒汉主，不惬还归家。\n朱颜谢春辉，白发见生涯。\n所期就金液，飞步登云车。\n愿随夫子天坛上，闲与仙人扫落花。"},
{"title": "六月", "author": "佚名", "dynasty": "先秦", "content": "六月栖栖，戎车既饬。\n四牡骙骙，载是常服。\n玁狁孔炽，我是用急。\n王于出征，以匡王国。\n比物四骊，闲之维则。\n维此六月，既成我服。\n我服既成，于三十里。\n王于出征，以佐天子。\n四牡修广，其大有颙。\n薄伐玁狁，以奏肤公。\n有严有翼，共武之服。\n共武之服，以定王国。\n玁狁匪茹，整居焦获。\n侵镐及方，至于泾阳。\n织文鸟章，白旆央央。\n元戎十乘，以先启行。\n戎车既安，如轾如轩。\n四牡既佶，既佶且闲。\n薄伐玁狁，至于大原。\n文武吉甫，万邦为宪。\n吉甫燕喜，既多受祉。\n来归自镐，我行永久。\n饮御诸友，炰鳖脍鲤。\n侯谁在矣？张仲孝友。"},
{"title": "早发", "author": "宗泽", "dynasty": "宋代", "content": "繖幄垂垂马踏沙，水长山远路多花。\n眼中形势胸中策，缓步徐行静不哗。"},
{"title": "赠王粲诗", "author": "曹植", "dynasty": "两汉", "content": "端坐苦愁思，揽衣起西游。\n树木发春华，清池激长流。\n中有孤鸳鸯，哀鸣求匹俦。\n我愿执此鸟，惜哉无轻舟。\n欲归忘故道，顾望但怀愁。\n悲风鸣我侧，羲和逝不留。\n重阴润万物，何惧泽不周？谁令君多念，自使怀百忧。"},
{"title": "西江月·闻道双衔凤带", "author": "苏轼", "dynasty": "宋代", "content": "闻道双衔凤带，不妨单著鲛绡。\n夜香知与阿谁烧。\n怅望水沈烟袅。\n云鬓风前绿卷，玉颜醉里红潮。\n莫教空度可怜宵。\n月与佳人共僚。"},
{"title": "逢病军人", "author": "卢纶", "dynasty": "唐代", "content": "行多有病住无粮，万里还乡未到乡。\n蓬鬓哀吟长城下，不堪秋气入金疮。"},
{"title": "从军行", "author": "李白", "dynasty": "唐代", "content": "从军玉门道，逐虏金微山。\n笛奏梅花曲，刀开明月环。\n鼓声鸣海上，兵气拥云间。\n愿斩单于首，长驱静铁关。"},
{"title": "渐渐之石", "author": "佚名", "dynasty": "先秦", "content": "渐渐之石，维其高矣。\n山川悠远，维其劳矣。\n武人东征，不皇朝矣。\n渐渐之石，维其卒矣。\n山川悠远，曷其没矣？武人东征，不皇出矣。\n有豕白蹢，烝涉波矣。\n月离于毕，俾滂沱矣。\n武人东征，不皇他矣。"},
{"title": "答苏武书", "author": "李陵", "dynasty": "两汉", "content": "子卿足下：　　勤宣令德，策名清时，荣问休畅，幸甚幸甚。\n远托异国，昔人所悲，望风怀想，能不依依？昔者不遗，远辱还答，慰诲勤勤，有逾骨肉，陵虽不敏，能不慨然？　　自从初降，以至今日，身之穷困，独坐愁苦。\n终日无睹，但见异类。\n韦韝毳幕，以御风雨；羶肉酪浆，以充饥渴。\n举目言笑，谁与为欢？胡地玄冰，边土惨裂，但闻悲风萧条之声。\n凉秋九月，塞外草衰。\n夜不能寐，侧耳远听，胡笳互动，牧马悲鸣，吟啸成群，边声四起。\n晨坐听之，不觉泪下。\n嗟乎子卿，陵独何心，能不悲哉！　　与子别后，益复无聊，上念老母，临年被戮；妻子无辜，并为鲸鲵；身负国恩，为世所悲。\n子归受荣，我留受辱，命也如何？身出礼义之乡，而入无知之俗；违弃君亲之恩，长为蛮夷之域，伤已！令先君之嗣，更成戎狄之族，又自悲矣。\n功大罪小，不蒙明察，孤负陵心区区之意。\n每一念至，忽然忘生。\n陵不难刺心以自明，刎颈以见志，顾国家于我已矣，杀身无益，适足增羞，故每攘臂忍辱，辙复苟活。\n左右之人，见陵如此，以为不入耳之欢，来相劝勉。\n异方之乐，只令人悲，增忉怛耳。\n　　嗟乎子卿，人之相知，贵相知心，前书仓卒，未尽所怀，故复略而言之。\n　　昔先帝授陵步卒五千，出征绝域。\n五将失道，陵独遇战，而裹万里之粮，帅徒步之师；出天汉之外，入强胡之域；以五千之众，对十万之军；策疲乏之兵，当新羁之马。\n然犹斩将搴旗，追奔逐北，灭迹扫尘，斩其枭帅，使三军之士，视死如归。\n陵也不才，希当大任，意谓此时，功难堪矣。\n匈奴既败，举国兴师。\n更练精兵，强逾十万。\n单于临阵，亲自合围。\n客主之形，既不相如；步马之势，又甚悬绝。\n疲兵再战，一以当千，然犹扶乘创痛，决命争首。\n死伤积野，余不满百，而皆扶病，不任干戈，然陵振臂一呼，创病皆起，举刃指虏，胡马奔走。\n兵尽矢穷，人无尺铁，犹复徒首奋呼，争为先登。\n当此时也，天地为陵震怒，战士为陵饮血。\n单于谓陵不可复得，便欲引还，而贼臣教之，遂使复战，故陵不免耳。\n　　昔高皇帝以三十万众，困于平城。\n当此之时，猛将如云，谋臣如雨，然犹七日不食，仅乃得免。\n况当陵者，岂易为力哉？而执事者云云，苟怨陵以不死。\n然陵不死，罪也；子卿视陵，岂偷生之士而惜死之人哉？宁有背君亲，捐妻子而反为利者乎？然陵不死，有所为也，故欲如前书之言，报恩于国主耳，诚以虚死不如立节，灭名不如报德也。\n昔范蠡不殉会稽之耻，曹沬不死三败之辱，卒复勾践之仇，报鲁国之羞，区区之心，窃慕此耳。\n何图志未立而怨已成，计未从而骨肉受刑，此陵所以仰天椎心而泣血也。\n　　足下又云：“汉与功臣不薄。\n”子为汉臣，安得不云尔乎？昔萧樊囚絷，韩彭葅醢，晁错受戮，周魏见辜。\n其余佐命立功之士，贾谊亚夫之徒，皆信命世之才，抱将相之具，而受小人之谗，并受祸败之辱，卒使怀才受谤，能不得展。\n彼二子之遐举，谁不为之痛心哉？陵先将军，功略盖天地，义勇冠三军，徒失贵臣之意，刭身绝域之表。\n此功臣义士所以负戟而长叹者也。\n何谓不薄哉？且足下昔以单车之使，适万乘之虏。\n遭时不遇，至于伏剑不顾；流离辛苦，几死朔北之野。\n丁年奉使，皓首而归；老母终堂，生妻去帷。\n此天下所希闻，古今所未有也。\n蛮貊之人，尚犹嘉子之节，况为天下之主乎？陵谓足下当享茅土之荐，受千乘之赏。\n闻子之归，赐不过二百万，位不过典属国，无尺土之封，加子之勤。\n而妨功害能之臣，尽为万户侯；亲戚贪佞之类，悉为廊庙宰。\n子尚如此，陵复何望哉？且汉厚诛陵以不死，薄赏子以守节，欲使远听之臣望风驰命，此实难矣，所以每顾而不悔者也。\n陵虽孤恩，汉亦负德。\n昔人有言：“虽忠不烈，视死如归。\n”陵诚能安，而主岂复能眷眷乎？男儿生以不成名，死则葬蛮夷中，谁复能屈身稽颡，还向北阙，使刀笔之吏弄其文墨邪？愿足下勿复望陵。\n　　嗟乎子卿，夫复何言？相去万里，人绝路殊。\n生为别世之人，死为异域之鬼。\n长与足下生死辞矣。\n幸谢故人，勉事圣君。\n足下胤子无恙，勿以为念。\n努力自爱，时因北风，复惠德音。\n李陵顿首。"},
{"title": "定风波·山路风来草木香", "author": "辛弃疾", "dynasty": "宋代", "content": "药名招婺源马荀仲游雨岩。\n马善医。\n山路风来草木香。\n雨余凉意到胡床。\n泉石膏肓吾已甚，多病，提防风月费篇章。\n孤负寻常山简醉，独自，故应知子草玄忙。\n湖海早知身汗漫，谁伴？只甘松竹共凄凉。"},
{"title": "题醉中所作草书卷后", "author": "陆游", "dynasty": "宋代", "content": "胸中磊落藏五兵，欲试无路空峥嵘。\n酒为旗鼓笔刀槊，势从天落银河倾。\n端溪石池浓作墨，烛光相射飞纵横。\n须臾收卷复把酒，如见万里烟尘清。\n丈夫身在要有立，逆虏运尽行当平。\n何时夜出五原塞，不闻人语闻鞭声。"},
{"title": "吊万人冢", "author": "张蠙", "dynasty": "唐代", "content": "兵罢淮边客路通，乱鸦来去噪寒空。\n可怜白骨攒孤冢，尽为将军觅战功。"},
{"title": "七哀诗三首·其三", "author": "王粲", "dynasty": "两汉", "content": "边城使心悲，昔吾亲更之。\n冰雪截肌肤，风飘无止期。\n百里不见人，草木谁当迟。\n登城望亭燧，翩翩飞戍旗。\n行者不顾反，出门与家辞。\n子弟多俘虏，哭泣无已时。\n天下尽乐土，何为久留兹。\n蓼虫不知辛，去来勿与谘。"},
{"title": "梦后寄欧阳永叔", "author": "梅尧臣", "dynasty": "宋代", "content": "不趁常参久，安眠向旧溪。\n五更千里梦，残月一城鸡。\n适往言犹在，浮生理可齐。\n山王今已贵，肯听竹禽啼。"},
{"title": "清平乐·蒋桂战争", "author": "毛泽东", "dynasty": "近现代", "content": "风云突变，军阀重开战。\n洒向人间都是怨，一枕黄粱再现。\n红旗越过汀江，直下龙岩上杭。\n收拾金瓯一片，分田分地真忙。"},
{"title": "无题·万家墨面没蒿莱", "author": "鲁迅", "dynasty": "近现代", "content": "万家墨面没蒿莱，敢有歌吟动地哀。\n心事浩茫连广宇，于无声处听惊雷。"},
{"title": "渔家傲·反第二次大“围剿”", "author": "毛泽东", "dynasty": "近现代", "content": "白云山头云欲立，白云山下呼声急，枯木朽株齐努力。\n枪林逼，飞将军自重霄入。\n七百里驱十五日，赣水苍茫闽山碧，横扫千军如卷席。\n有人泣，为营步步嗟何及！"},
{"title": "千秋岁·苑边花外", "author": "黄庭坚", "dynasty": "宋代", "content": "少游得谪，尝梦中作词云：“醉卧古藤阴下，了不知南北。\n”竟以元符庚辰死于藤州光华亭上。\n崇宁甲申，庭坚窜宜州，道过衡阳。\n览其遗，始追和其《千秋岁》词。\n苑边花外，记得同朝退。\n飞骑轧，鸣珂碎。\n齐歌云绕扇，赵舞风回带。\n严鼓断，杯盘狼藉犹相对。\n洒泪谁能会？醉卧藤阴盖。\n人已去，词空在。\n兔园高宴悄，虎观英游改。\n重感慨，波涛万顷珠沉海。"},
{"title": "读孟尝君传", "author": "王安石", "dynasty": "宋代", "content": "世皆称孟尝君能得士，士以故归之，而卒赖其力以脱于虎豹之秦。\n嗟乎！孟尝君特鸡鸣狗盗之雄耳，岂足以言得士？不然，擅齐之强，得一士焉，宜可以南面而制秦，尚何取鸡鸣狗盗之力哉？夫鸡鸣狗盗之出其门，此士之所以不至也。"},
{"title": "读书", "author": "皮日休", "dynasty": "唐代", "content": "家资是何物，积帙列梁梠。\n高斋晓开卷，独共圣人语。\n英贤虽异世，自古心相许。\n案头见蠹鱼，犹胜凡俦侣。"},
{"title": "南园十三首·其六", "author": "李贺", "dynasty": "唐代", "content": "寻章摘句老雕虫，晓月当帘挂玉弓。\n不见年年辽海上，文章何处哭秋风。"},
{"title": "斋中读书", "author": "谢灵运", "dynasty": "南北朝", "content": "昔余游京华，未尝废丘壑。\n矧乃归山川，心迹双寂寞。\n虚馆绝诤讼，空庭来鸟雀。\n卧疾丰暇豫，翰墨时间作。\n怀抱观古今，寝食展戏谑。\n既笑沮溺苦，又哂子云阁。\n执戟亦以疲，耕稼岂云乐。\n万事难并欢，达生幸可托。"},
{"title": "奉赠韦左丞丈二十二韵", "author": "杜甫", "dynasty": "唐代", "content": "纨绔不饿死，儒冠多误身。\n丈人试静听，贱子请具陈。\n甫昔少年日，早充观国宾。\n读书破万卷，下笔如有神。\n赋料扬雄敌，诗看子建亲。\n李邕求识面，王翰愿卜邻。\n自谓颇挺出，立登要路津。\n致君尧舜上，再使风俗淳。\n此意竟萧条，行歌非隐沦。\n骑驴十三载，旅食京华春。\n朝扣富儿门，暮随肥马尘。\n残杯与冷炙，到处潜悲辛。\n主上顷见征，欻然欲求伸。\n青冥却垂翅，蹭蹬无纵鳞。\n甚愧丈人厚，甚知丈人真。\n每于百僚上，猥诵佳句新。\n窃效贡公喜，难甘原宪贫。\n焉能心怏怏，只是走踆踆。\n今欲东入海，即将西去秦。\n尚怜终南山，回首清渭滨。\n常拟报一饭，况怀辞大臣。\n白鸥没浩荡，万里谁能驯？"},
{"title": "读韩杜集", "author": "杜牧", "dynasty": "唐代", "content": "杜诗韩笔愁来读，似倩麻姑痒处搔。\n天外凤凰谁得髓？无人解合续弦胶。"},
{"title": "观书", "author": "于谦", "dynasty": "明代", "content": "书卷多情似故人，晨昏忧乐每相亲。\n眼前直下三千字，胸次全无一点尘。\n活水源流随处满，东风花柳逐时新。\n金鞍玉勒寻芳客，未信我庐别有春。"},
{"title": "潍县署中寄舍弟墨第一书", "author": "郑燮", "dynasty": "清代", "content": "读书以过目成诵为能，最是不济事。\n　　眼中了了，心下匆匆，方寸无多，往来应接不暇，如看场中美色，一眼即过，与我何与也？千古过目成诵，孰有如孔子者乎？读《易》至韦编三绝，不知翻阅过几千百遍来，微言精义，愈探愈出，愈研愈入，愈往而不知其所穷。\n虽生知安行之圣，不废困勉下学之功也。\n东坡读书不用两遍，然其在翰林读《阿房宫赋》至四鼓，老吏苦之，坡洒然不倦。\n岂以一过即记，遂了其事乎！惟虞世南、张睢阳、张方平，平生书不再读，迄无佳文。\n　　且过辄成诵，又有无所不诵之陋。\n即如《史记》百三十篇中，以《项羽本纪》为最，而《项羽本纪》中，又以巨鹿之战、鸿门之宴、垓下之会为最。\n反覆诵观，可欣可泣，在此数段耳。\n若一部《史记》，篇篇都读，字字都记，岂非没分晓的钝汉！更有小说家言，各种传奇恶曲，及打油诗词，亦复寓目不忘，如破烂厨柜，臭油坏酱悉贮其中，其龌龊亦耐不得。"},
{"title": "邯郸才人嫁为厮养卒妇", "author": "李白", "dynasty": "唐代", "content": "妾本崇台女，扬蛾入丹阙。\n自倚颜如花，宁知有凋歇。\n一辞玉阶下，去若朝云末。\n每忆邯郸城，深宫梦秋月。\n君王不可见，惆怅至明发。"},
{"title": "管仲论", "author": "苏洵", "dynasty": "宋代", "content": "管仲相桓公，霸诸侯，攘夷狄，终其身齐国富强，诸侯不敢叛。\n管仲死，竖刁、易牙、开方用，威公薨于乱，五公子争立，其祸蔓延，讫简公，齐无宁岁。\n夫功之成，非成于成之日，盖必有所由起；祸之作，不作于作之日，亦必有所由兆。\n故齐之治也，吾不曰管仲，而曰鲍叔。\n及其乱也，吾不曰竖刁、易牙、开方，而曰管仲。\n何则？竖刁、易牙、开方三子，彼固乱人国者，顾其用之者，威公也。\n夫有舜而后知放四凶，有仲尼而后知去少正卯。\n彼威公何人也？顾其使威公得用三子者，管仲也。\n仲之疾也，公问之相。\n当是时也，吾意以仲且举天下之贤者以对。\n而其言乃不过曰：竖刁、易牙、开方三子，非人情，不可近而已。\n　　呜呼！仲以为威公果能不用三子矣乎？仲与威公处几年矣，亦知威公之为人矣乎？威公声不绝于耳，色不绝于目，而非三子者则无以遂其欲。\n彼其初之所以不用者，徒以有仲焉耳。\n一日无仲，则三子者可以弹冠而相庆矣。\n仲以为将死之言可以絷威公之手足耶？夫齐国不患有三子，而患无仲。\n有仲，则三子者，三匹夫耳。\n不然，天下岂少三子之徒哉？虽威公幸而听仲，诛此三人，而其余者，仲能悉数而去之耶？呜呼！仲可谓不知本者矣。\n因威公之问，举天下之贤者以自代，则仲虽死，而齐国未为无仲也。\n夫何患三子者？不言可也。\n五伯莫盛于威、文，文公之才，不过威公，其臣又皆不及仲；灵公之虐，不如孝公之宽厚。\n文公死，诸侯不敢叛晋，晋习文公之余威，犹得为诸侯之盟主百余年。\n何者？其君虽不肖，而尚有老成人焉。\n威公之薨也，一乱涂地，无惑也，彼独恃一管仲，而仲则死矣。\n　　夫天下未尝无贤者，盖有有臣而无君者矣。\n威公在焉，而曰天下不复有管仲者，吾不信也。\n仲之书，有记其将死论鲍叔、宾胥无之为人，且各疏其短。\n是其心以为数子者皆不足以托国。\n而又逆知其将死，则其书诞谩不足信也。\n吾观史鰌，以不能进蘧伯玉，而退弥子瑕，故有身后之谏。\n萧何且死，举曹参以自代。\n大臣之用心，固宜如此也。\n夫国以一人兴，以一人亡。\n贤者不悲其身之死，而忧其国之衰，故必复有贤者，而后可以死。\n彼管仲者，何以死哉？"},
{"title": "劝学诗", "author": "赵恒", "dynasty": "宋代", "content": "富家不用买良田，书中自有千钟粟。\n安居不用架高堂，书中自有黄金屋。\n出门莫恨无人随，书中车马多如簇。\n娶妻莫恨无良媒，书中自有颜如玉。\n男儿若遂平生志，六经勤向窗前读。"},
{"title": "读书", "author": "陆游", "dynasty": "宋代", "content": "归志宁无五亩园，读书本意在元元。\n灯前目力虽非昔，犹课蝇头二万言。"},
{"title": "秋夜读书每以二鼓尽为节", "author": "陆游", "dynasty": "宋代", "content": "腐儒碌碌叹无奇，独喜遗编不我欺。\n白发无情侵老境，青灯有味似儿时。\n高梧策策传寒意，叠鼓冬冬迫睡期。\n秋夜渐长饥作祟，一杯山药进琼糜。"},
{"title": "柏学士茅屋", "author": "杜甫", "dynasty": "唐代", "content": "碧山学士焚银鱼，白马却走深岩居。\n古人已用三冬足，年少今开万卷余。\n晴云满户团倾盖，秋水浮阶溜决渠。\n富贵必从勤苦得，男儿须读五车书。"},
{"title": "狱中上梁王书", "author": "邹阳", "dynasty": "两汉", "content": "臣闻忠无不报，信不见疑，臣常以为然，徒虚语耳。\n昔荆轲慕燕丹之义，白虹贯日，太子畏之；卫先生为秦画长平之事，太白食昴，昭王疑之。\n夫精变天地而信不谕两主，岂不哀哉！今臣尽忠竭诚，毕议愿知，左右不明，卒从吏讯，为世所疑。\n是使荆轲、卫先生复起，而燕、秦不寤也。\n愿大王孰察之。\n　　昔玉人献宝，楚王诛之；李斯竭忠，胡亥极刑。\n是以箕子阳狂，接舆避世，恐遭此患也。\n愿大王察玉人、李斯之意，而后楚王、胡亥之听，毋使臣为箕子、接舆所笑。\n臣闻比干剖心，子胥鸱夷，臣始不信，乃今知之。\n愿大王孰察，少加怜焉。\n　　语曰：“有白头如新，倾盖如故。\n”何则？知与不知也。\n故樊於期逃秦之燕，借荆轲首以奉丹事；王奢去齐之魏，临城自刭以却齐而存魏。\n夫王奢、樊於期非新于齐、秦而故于燕、魏也，所以去二国、死两君者，行合于志，慕义无穷也。\n是以苏秦不信于天下，为燕尾生；白圭战亡六城，为魏取中山。\n何则？诚有以相知也。\n苏秦相燕，人恶之燕王，燕王按剑而怒，食以駃騠；白圭显于中山，人恶之于魏文侯，文侯赐以夜光之璧。\n何则？两主二臣，剖心析肝相信，岂移于浮辞哉！　　故女无美恶，入宫见妒；士无贤不肖，入朝见嫉。\n昔司马喜膑脚于宋，卒相中山；范雎拉胁折齿于魏，卒为应侯。\n此二人者，皆信必然之画，捐朋党之私，挟孤独之交，故不能自免于嫉妒之人也。\n是以申徒狄蹈雍之河，徐衍负石入海，不容于世，义不苟取比周于朝以移主上之心。\n故百里奚乞食于道路，缪公委之以政；甯戚饭牛车下，桓公任之以国。\n此二人者，岂素宦于朝，借誉于左右，然后二主用之哉？感于心，合于行，坚如胶漆，昆弟不能离，岂惑于众口哉？故偏听生奸，独任成乱。\n昔鲁听季孙之说逐孔子，宋任子冉之计囚墨翟。\n夫以孔、墨之辩，不能自免于谗谀，而二国以危。\n何则？众口铄金，积毁销骨也。\n秦用戎人由余而伯中国，齐用越人子臧而强威、宣。\n此二国岂系于俗，牵于世，系奇偏之浮辞哉？公听并观，垂明当世。\n故意合则胡越为兄弟，由余，子臧是矣；不合则骨肉为仇敌，朱、象、管、蔡是矣。\n今人主诚能用齐、秦之明，后宋、鲁之听，则五伯不足侔，而三王易为也。\n　　是以圣王觉寤，捐子之之心，而不说田常之贤，封比干之后，修孕妇之墓，故功业覆于天下。\n何则？欲善亡厌也。\n夫晋文亲其雠，强伯诸侯；齐桓用其仇，而一匡天下。\n何则？慈仁殷勤，诚加于心，不可以虚辞借也。\n　　至夫秦用商鞅之法，东弱韩、魏，立强天下，卒车裂之。\n越用大夫种之谋，禽劲吴而伯中国，遂诛其身。\n是以孙叔敖三去相而不悔，於陵子仲辞三公为人灌园。\n今人主诚能去骄傲之心，怀可报之意，披心腹，见情素，堕肝胆，施德厚，终与之穷达，无爱于士，则桀之犬可使呔尧，跖之客可使刺由，何况因万乘之权，假圣王之资乎！然则荆轲湛七族，要离燔妻子，岂足为大王道哉！　　臣闻明月之珠，夜光之璧，以闇投人于道，众莫不按剑相眄者。\n何则？无因而至前也。\n蟠木根柢，轮囷离奇，而为万乘器者，以左右先为之容也。\n故无因而至前，虽出随珠和璧，祗怨结而不见德；有人先游，则枯木朽株，树功而不忘。\n今夫天下布衣穷居之士，身在贫羸，虽蒙尧、舜之术，挟伊、管之辩，怀龙逢、比干之意，而素无根柢之容，虽竭精神，欲开忠于当世之君，则人主必袭按剑相眄之迹矣。\n是使布衣之士不得为枯木朽株之资也。\n　　是以圣王制世御俗，独化于陶钧之上，而不牵乎卑辞之语，不夺乎众多之口。\n故秦皇帝任中庶子蒙嘉之言，以信荆轲，而匕首窃发；周文王猎泾渭，载吕尚归，以王天下。\n秦信左右而亡，周用乌集而王。\n何则？以其能越挛拘之语，驰域外之议，独观乎昭旷之道也。\n　　今人主沈谄谀之辞，牵帷廧之制，使不羁之士与牛骥同皁，此鲍焦所以愤于世也。\n　　臣闻盛饰入朝者不以私污义，底厉名号者不以利伤行。\n故里名胜母，曾子不入；邑号朝歌，墨子回车。\n今欲使天下寥廓之士笼于威重之权，胁于位势之贵，回面污行，以事谄谀之人，而求亲近于左右，则士有伏死堀穴岩薮之中耳，安有尽忠信而趋阙下者哉！"},
{"title": "河满子·正是破瓜年纪", "author": "和凝", "dynasty": "五代", "content": "正是破瓜年纪，含情惯得人饶。\n桃李精神鹦鹉舌，可堪虚度良宵。\n却爱蓝罗裙子，羡他长束纤腰。"},
{"title": "芙蓉曲", "author": "萨都剌", "dynasty": "元代", "content": "秋江渺渺芙蓉芳，秋江女儿将断肠。\n绛袍春浅护云暖，翠袖日暮迎风凉。\n鲤鱼吹浪江波白，霜落洞庭飞木叶。\n荡舟何处采莲人，爱惜芙蓉好颜色。"},
{"title": "赠道者", "author": "武元衡", "dynasty": "唐代", "content": "麻衣如雪一枝梅，笑掩微妆入梦来。\n若到越溪逢越女，红莲池里白莲开。"},
{"title": "插秧歌", "author": "杨万里", "dynasty": "宋代", "content": "田夫抛秧田妇接，小儿拔秧大儿插。\n笠是兜鍪蓑是甲，雨从头上湿到胛。\n唤渠朝餐歇半霎，低头折腰只不答。\n秧根未牢莳未匝，照管鹅儿与雏鸭。"},
{"title": "有感", "author": "李商隐", "dynasty": "唐代", "content": "非关宋玉有微辞，却是襄王梦觉迟。\n一自高唐赋成后，楚天云雨尽堪疑。"},
{"title": "下武", "author": "佚名", "dynasty": "先秦", "content": "下武维周，世有哲王。\n三后在天，王配于京。\n王配于京，世德作求。\n永言配命，成王之孚。\n成王之孚，下土之式。\n永言孝思，孝思维则。\n媚兹一人，应侯顺德。\n永言孝思，昭哉嗣服。\n昭兹来许，绳其祖武。\n於万斯年，受天之祜。\n受天之祜，四方来贺。\n於万斯年，不遐有佐。"},
{"title": "西湖晤袁子才喜赠", "author": "赵翼", "dynasty": "清代", "content": "不曾识面早相知，良会真诚意外奇。\n才可必传能有几，老犹得见未嫌迟。\n苏堤二月如春水，杜牧三生鬓有丝。\n一个西湖一才子，此来端不枉游资。"},
{"title": "书逸人俞太中屋壁", "author": "魏野", "dynasty": "宋代", "content": "达人轻禄位，居处傍林泉。\n洗砚鱼吞墨，烹茶鹤避烟。\n娴惟歌圣代，老不恨流年。\n静想闲来者，还应我最偏。"},
{"title": "寺人披见文公", "author": "左丘明", "dynasty": "先秦", "content": "吕、郤畏逼，将焚公宫而弑晋侯。\n寺人披请见。\n公使让之，且辞焉，曰：“蒲城之役，君命一宿，女即至。\n其后余从狄君以田渭滨，女为惠公来求杀余，命女三宿，女中宿至。\n虽有君命何其速也？夫袪犹在，女其行乎！”对曰：“臣谓君之入也，其知之矣。\n若犹未也，又将及难。\n君命无二，古之制也。\n除君之恶，唯力是视。\n蒲人、狄人、余何有焉？即位，其无蒲、狄乎！齐桓公置射钩，而使管仲相。\n君若易之，何辱命焉？行者甚众，岂唯刑臣？”公见之，以难告。\n晋侯潜会秦伯于王城。\n己丑晦，公宫火。\n瑕甥、郤芮不获公，乃如河上，秦伯诱而杀之。"},
{"title": "酬中都小吏携斗酒双鱼于逆旅见赠", "author": "李白", "dynasty": "唐代", "content": "鲁酒若琥珀，汶鱼紫锦鳞。\n山东豪吏有俊气，手携此物赠远人。\n意气相倾两相顾，斗酒双鱼表情素。\n双鳃呀呷鳍鬣张，拨剌银盘欲飞去。\n呼儿拂几霜刃挥，红肌花落白雪霏。\n为君下箸一餐饱，醉著金鞍上马归。"},
{"title": "五美吟·绿珠", "author": "曹雪芹", "dynasty": "清代", "content": "瓦砾明珠一例抛，何曾石尉重娇娆？都缘顽福前生造，更有同归慰寂寥。"},
{"title": "论诗三十首·其八", "author": "元好问", "dynasty": "金朝", "content": "沈宋横驰翰墨场，风流初不废齐梁。\n论功若准平吴例，合着黄金铸子昂。"},
{"title": "醉公子·门外猧儿吠", "author": "佚名", "dynasty": "唐代", "content": "门外猧儿吠，知是萧郎至。\n刬袜下香阶，冤家今夜醉。\n扶得入罗帏，不肯脱罗衣。\n醉则从他醉，还胜独睡时。"},
{"title": "一舸", "author": "吴伟业", "dynasty": "清代", "content": "霸越亡吴计已行，论功何物赏倾城？西施亦有弓藏惧，不独鸱夷变姓名。"},
{"title": "湖边采莲妇", "author": "李白", "dynasty": "唐代", "content": "小姑织白纻，未解将人语。\n大嫂采芙蓉，溪湖千万重。\n长兄行不在，莫使外人逢。\n愿学秋胡妇，贞心比古松。"},
{"title": "织妇辞", "author": "孟郊", "dynasty": "唐代", "content": "夫是田中郎，妾是田中女。\n当年嫁得君，为君秉机杼。\n筋力日已疲，不息窗下机。\n如何织纨素，自著蓝缕衣。\n官家榜村路，更索栽桑树。"},
{"title": "点绛唇·小院新凉", "author": "纳兰性德", "dynasty": "清代", "content": "小院新凉，晚来顿觉罗衫薄。\n不成孤酌，形影空酬酢。\n萧寺怜君，别绪应萧索。\n西风恶，夕阳吹角，一阵槐花落。"},
{"title": "思文", "author": "佚名", "dynasty": "先秦", "content": "思文后稷，克配彼天。\n立我烝民，莫菲尔极。\n贻我来牟，帝命率育，无此疆尔界。\n陈常于时夏。"},
{"title": "菩萨蛮·赤阑桥尽香街直", "author": "陈克", "dynasty": "宋代", "content": "赤阑桥尽香街直，笼街细柳娇无力。\n金碧上青空，花晴帘影红。\n黄衫飞白马，日日青楼下。\n醉眼不逢人，午香吹暗尘。"},
{"title": "铜雀妓二首", "author": "王勃", "dynasty": "唐代", "content": "金凤邻铜雀，漳河望邺城。\n君王无处所，台榭若平生。\n舞席纷何就，歌梁俨未倾。\n西陵松槚冷，谁见绮罗情。\n妾本深宫妓，层城闭九重。\n君王欢爱尽，歌舞为谁容。\n锦衾不复襞，罗衣谁再缝。\n高台西北望，流涕向青松。"},
{"title": "虞美人·黄昏又听城头角", "author": "纳兰性德", "dynasty": "清代", "content": "黄昏又听城头角，病起心情恶。\n药炉初沸短檠青，无那残香半缕恼多情。\n多情自古原多病，清镜怜清影。\n一声弹指泪如丝，央及东风休遣玉人知。"},
{"title": "同学一首别子固", "author": "王安石", "dynasty": "宋代", "content": "江之南有贤人焉，字子固，非今所谓贤人者，予慕而友之。\n淮之南有贤人焉，字正之，非今所谓贤人者，予慕而友之。\n二贤人者，足未尝相过也，口未尝相语也，辞币未尝相接也。\n其师若友，岂尽同哉？予考其言行，其不相似者，何其少也！曰：学圣人而已矣。\n”学圣人，则其师若友，必学圣人者。\n圣人之言行，岂有二哉？其相似也适然。\n　　予在淮南，为正之道子固，正之不予疑也。\n还江南，为子固道正之，子固亦以为然。\n予又知所谓贤人者，既相似，又相信不疑也。\n　　子固作《怀友》一首遗予，其大略欲相扳以至乎中庸而后已。\n正之盖亦常云尔。\n夫安驱徐行，轥中庸之庭，而造于其堂，舍二贤人者而谁哉？予昔非敢自必其有至也，亦愿从事于左右焉尔。\n辅而进之，其可也。\n　　噫！官有守，私有系，会合不可以常也，作《同学一首别子固》以相警，且相慰云。"},
{"title": "衡阳与梦得分路赠别", "author": "柳宗元", "dynasty": "唐代", "content": "十年憔悴到秦京，谁料翻为岭外行。\n伏波故道风烟在，翁仲遗墟草树平。\n直以慵疏招物议，休将文字占时名。\n今朝不用临河别，垂泪千行便濯缨。"},
{"title": "金字经·樵隐", "author": "马致远", "dynasty": "元代", "content": "担挑山头月，斧磨石上苔。\n且做樵夫隐去来。\n柴，买臣安在哉？空岩外，老了栋梁材。"},
{"title": "酬丁柴桑", "author": "陶渊明", "dynasty": "魏晋", "content": "有客有客，爰来宦止。\n秉直司聪，惠于百里。\n飱胜如归，聆善若始。\n匪惟谐也，屡有良游。\n载言载眺，以写我忧。\n放欢一遇，既醉还休。\n实欣心期，方从我游。"},
{"title": "与李十二白同寻范十隐居", "author": "杜甫", "dynasty": "唐代", "content": "李侯有佳句，往往似阴铿。\n余亦东蒙客，怜君如弟兄。\n醉眠秋共被，携手日同行。\n更想幽期处，还寻北郭生。\n入门高兴发，侍立小童清。\n落景闻寒杵，屯云对古城。\n向来吟橘颂，谁与讨莼羹？不愿论簪笏，悠悠沧海情。"},
{"title": "浣溪沙·晚逐香车入凤城", "author": "张泌", "dynasty": "唐代", "content": "晚逐香车入凤城，东风斜揭绣帘轻，慢回娇眼笑盈盈。\n消息未通何计是？便须佯醉且随行，依稀闻道太狂生。"},
{"title": "伤温德彝 / 伤边将", "author": "温庭筠", "dynasty": "唐代", "content": "昔年戎虏犯榆关，一败龙城匹马还。\n侯印不闻封李广，他人丘垄似天山。"},
{"title": "沁园春·斗酒彘肩", "author": "刘过", "dynasty": "宋代", "content": "寄辛承旨。\n时承旨招，不赴。\n斗酒彘肩，风雨渡江，岂不快哉！被香山居士，约林和靖，与坡仙老，驾勒吾回。\n坡谓西湖，正如西子，浓抹淡妆临镜台。\n二公者，皆掉头不顾，只管衔杯。\n白云天竺去来，图画里、峥嵘楼观开。\n爱东西双涧，纵横水绕；两峰南北，高下云堆。\n逋曰不然，暗香浮动，争似孤山先探梅。\n须晴去，访稼轩未晚，且此徘徊。"},
{"title": "寄韩潮州愈", "author": "贾岛", "dynasty": "唐代", "content": "此心曾与木兰舟，直到天南潮水头。\n隔岭篇章来华岳，出关书信过泷流。\n峰悬驿路残云断，海浸城根老树秋。\n一夕瘴烟风卷尽，月明初上浪西楼。"},
{"title": "送毛伯温", "author": "朱厚熜", "dynasty": "明代", "content": "大将南征胆气豪，腰横秋水雁翎刀。\n风吹鼍鼓山河动，电闪旌旗日月高。\n天上麒麟原有种，穴中蝼蚁岂能逃。\n太平待诏归来日，朕与先生解战袍。"},
{"title": "渔家傲·反第一次大“围剿”", "author": "毛泽东", "dynasty": "近现代", "content": "万木霜天红烂漫，天兵怒气冲霄汉。\n雾满龙冈千嶂暗，齐声唤，前头捉了张辉瓒。\n二十万军重入赣，风烟滚滚来天半。\n唤起工农千百万，同心干，不周山下红旗乱。"},
{"title": "何草不黄", "author": "佚名", "dynasty": "先秦", "content": "何草不黄？何日不行？何人不将？经营四方。\n何草不玄？何人不矜？哀我征夫，独为匪民。\n匪兕匪虎，率彼旷野。\n哀我征夫，朝夕不暇。\n有芃者狐，率彼幽草。\n有栈之车，行彼周道。"},
{"title": "待储光羲不至", "author": "王维", "dynasty": "唐代", "content": "重门朝已启，起坐听车声。\n要欲闻清佩，方将出户迎。\n晚钟鸣上苑，疏雨过春城。\n了自不相顾，临堂空复情。"},
{"title": "送贺宾客归越", "author": "李白", "dynasty": "唐代", "content": "镜湖流水漾清波，狂客归舟逸兴多。\n山阴道士如相见，应写黄庭换白鹅。"},
{"title": "贝宫夫人", "author": "李贺", "dynasty": "唐代", "content": "丁丁海女弄金环，雀钗翘揭双翅关。\n六宫不语一生闲，高悬银牓照青山。\n长眉凝绿几千年，清凉堪老镜中鸾。\n秋肌稍觉玉衣寒，空光贴妥水如天。"},
{"title": "西江月·井冈山", "author": "毛泽东", "dynasty": "近现代", "content": "山下旌旗在望，山头鼓角相闻。\n敌军围困万千重，我自岿然不动。\n早已森严壁垒，更加众志成城。\n黄洋界上炮声隆，报道敌军宵遁。"},
{"title": "忆旧游寄谯郡元参军", "author": "李白", "dynasty": "唐代", "content": "忆昔洛阳董糟丘，为余天津桥南造酒楼。\n黄金白璧买歌笑，一醉累月轻王侯。\n海内贤豪青云客，就中与君心莫逆。\n回山转海不作难，倾情倒意无所惜。\n我向淮南攀桂枝，君留洛北愁梦思。\n不忍别，还相随。\n相随迢迢访仙城，三十六曲水回萦。\n一溪初入千花明，万壑度尽松风声。\n银鞍金络到平地，汉东太守来相迎。\n紫阳之真人，邀我吹玉笙。\n餐霞楼上动仙乐，嘈然宛似鸾凤鸣。\n袖长管催欲轻举，汉东太守醉起舞。\n手持锦袍覆我身，我醉横眠枕其股。\n当筵意气凌九霄，星离雨散不终朝，分飞楚关山水遥。\n余既还山寻故巢，君亦归家渡渭桥。\n君家严君勇貔虎，作尹并州遏戎虏。\n五月相呼渡太行，摧轮不道羊肠苦。\n行来北凉岁月深，感君贵义轻黄金。\n琼杯绮食青玉案，使我醉饱无归心。\n时时出向城西曲，晋祠流水如碧玉。\n浮舟弄水箫鼓鸣，微波龙鳞莎草绿。\n兴来携妓恣经过，其若杨花似雪何！红妆欲醉宜斜日，百尺清潭写翠娥。\n翠娥婵娟初月辉，美人更唱舞罗衣。\n清风吹歌入空去，歌曲自绕行云飞。\n此时行乐难再遇，西游因献《长杨赋》。\n北阙青云不可期，东山白首还归去。\n渭桥南头一遇君，酂台之北又离群。\n问余别恨今多少，落花春暮争纷纷。\n言亦不可尽，情亦不可及。\n呼儿长跪缄此辞，寄君千里遥相忆。"},
{"title": "吊古战场文", "author": "李华", "dynasty": "唐代", "content": "浩浩乎，平沙无垠，夐不见人。\n河水萦带，群山纠纷。\n黯兮惨悴，风悲日曛。\n蓬断草枯，凛若霜晨。\n鸟飞不下，兽铤亡群。\n亭长告余曰：“此古战场也，常覆三军。\n往往鬼哭，天阴则闻。\n”伤心哉！秦欤汉欤？将近代欤？　　吾闻夫齐魏徭戍，荆韩召募。\n万里奔走，连年暴露。\n沙草晨牧，河冰夜渡。\n地阔天长，不知归路。\n寄身锋刃，腷臆谁愬？秦汉而还，多事四夷，中州耗斁，无世无之。\n古称戎夏，不抗王师。\n文教失宣，武臣用奇。\n奇兵有异于仁义，王道迂阔而莫为。\n呜呼噫嘻！　　吾想夫北风振漠，胡兵伺便。\n主将骄敌，期门受战。\n野竖旌旗，川回组练。\n法重心骇，威尊命贱。\n利镞穿骨，惊沙入面，主客相搏，山川震眩。\n声析江河，势崩雷电。\n至若穷阴凝闭，凛冽海隅，积雪没胫，坚冰在须。\n鸷鸟休巢，征马踟蹰。\n缯纩无温，堕指裂肤。\n当此苦寒，天假强胡，凭陵杀气，以相剪屠。\n径截辎重，横攻士卒。\n都尉新降，将军复没。\n尸踣巨港之岸，血满长城之窟。\n无贵无贱，同为枯骨。\n可胜言哉！鼓衰兮力竭，矢尽兮弦绝，白刃交兮宝刀折，两军蹙兮生死决。\n降矣哉，终身夷狄；战矣哉，暴骨沙砾。\n鸟无声兮山寂寂，夜正长兮风淅淅。\n魂魄结兮天沉沉，鬼神聚兮云幂幂。\n日光寒兮草短，月色苦兮霜白。\n伤心惨目，有如是耶！　　吾闻之：牧用赵卒，大破林胡，开地千里，遁逃匈奴。\n汉倾天下，财殚力痡。\n任人而已，岂在多乎！周逐猃狁，北至太原。\n既城朔方，全师而还。\n饮至策勋，和乐且闲。\n穆穆棣棣，君臣之间。\n秦起长城，竟海为关。\n荼毒生民，万里朱殷。\n汉击匈奴，虽得阴山，枕骸徧野，功不补患。\n　　苍苍蒸民，谁无父母？提携捧负，畏其不寿。\n谁无兄弟？如足如手。\n谁无夫妇？如宾如友。\n生也何恩，杀之何咎？其存其没，家莫闻知。\n人或有言，将信将疑。\n悁悁心目，寤寐见之。\n布奠倾觞，哭望天涯。\n天地为愁，草木凄悲。\n吊祭不至，精魂无依。\n必有凶年，人其流离。\n呜呼噫嘻！时耶命耶？从古如斯！为之奈何？守在四夷。"},
{"title": "垂老别", "author": "杜甫", "dynasty": "唐代", "content": "四郊未宁静，垂老不得安。\n子孙阵亡尽，焉用身独完。\n投杖出门去，同行为辛酸。\n幸有牙齿存，所悲骨髓干。\n男儿既介胄，长揖别上官。\n老妻卧路啼，岁暮衣裳单。\n孰知是死别，且复伤其寒。\n此去必不归，还闻劝加餐。\n土门壁甚坚，杏园度亦难。\n势异邺城下，纵死时犹宽。\n人生有离合，岂择衰老端。\n忆昔少壮日，迟回竟长叹。\n万国尽征戍，烽火被冈峦。\n积尸草木腥，流血川原丹。\n何乡为乐土，安敢尚盘桓。\n弃绝蓬室居，塌然摧肺肝。"},
{"title": "武", "author": "佚名", "dynasty": "先秦", "content": "於皇武王！无竞维烈。\n允文文王，克开厥后。\n嗣武受之，胜殷遏刘，耆定尔功。"},
{"title": "十五从军行 / 十五从军征", "author": "佚名", "dynasty": "两汉", "content": "十五从军征，八十始得归。\n道逢乡里人，家中有阿谁？遥看是君家，松柏冢累累。\n兔从狗窦入，雉从梁上飞。\n中庭生旅谷，井上生旅葵。\n舂谷持作饭，采葵持作羹。\n羹饭一时熟，不知贻阿谁？出门东向望，泪落沾我衣。"},
{"title": "燕姬曲", "author": "萨都剌", "dynasty": "元代", "content": "燕京女儿十六七，颜如花红眼如漆。\n兰香满路马尘飞，翠袖笼鞭娇欲滴。\n春风驰荡摇春心，锦筝银烛高堂深。\n绣衾不暖锦鸳梦，紫帘垂雾天沉沉。\n芳年谁惜去如水，春困著人倦梳洗。\n夜来小雨润天街，满院杨花飞不起。"},
{"title": "新安吏", "author": "杜甫", "dynasty": "唐代", "content": "客行新安道，喧呼闻点兵。\n借问新安吏：“县小更无丁？”“府帖昨夜下，次选中男行。\n”“中男绝短小，何以守王城？”肥男有母送，瘦男独伶俜。\n白水暮东流，青山犹哭声。\n“莫自使眼枯，收汝泪纵横。\n眼枯即见骨，天地终无情！我军取相州，日夕望其平。\n岂意贼难料，归军星散营。\n就粮近故垒，练卒依旧京。\n掘壕不到水，牧马役亦轻。\n况乃王师顺，抚养甚分明。\n送行勿泣血，仆射如父兄。\n”"},
{"title": "公子家 / 公子行 / 长安花", "author": "聂夷中", "dynasty": "唐代", "content": "种花满西园，花发青楼道。\n花下一禾生，去之为恶草。"},
{"title": "寒花葬志", "author": "归有光", "dynasty": "明代", "content": "婢，魏孺人媵也。\n嘉靖丁酉五月四日死。\n葬虚丘。\n事我而不卒，命也夫！　　婢初媵时，年十岁，垂双鬟，曳深绿布裳。\n一日天寒，爇火煮荸荠熟，婢削之盈瓯，予入自外，取食之，婢持去不与。\n魏孺人笑之。\n孺人每令婢倚几旁饭，即饭，目眶冉冉动，孺人又指予以为笑。\n　　回思是时，奄忽便已十年。\n吁，可悲也已！"},
{"title": "无家别", "author": "杜甫", "dynasty": "唐代", "content": "寂寞天宝后，园庐但蒿藜。\n我里百余家，世乱各东西。\n存者无消息，死者为尘泥。\n贱子因阵败，归来寻旧蹊。\n久行见空巷，日瘦气惨凄，但对狐与狸，竖毛怒我啼。\n四邻何所有，一二老寡妻。\n宿鸟恋本枝，安辞且穷栖。\n方春独荷锄，日暮还灌畦。\n县吏知我至，召令习鼓鞞。\n虽从本州役，内顾无所携。\n近行止一身，远去终转迷。\n家乡既荡尽，远近理亦齐。\n永痛长病母，五年委沟溪。\n生我不得力，终身两酸嘶。\n人生无家别，何以为蒸黎。"},
{"title": "闻武均州报已复西京", "author": "陆游", "dynasty": "宋代", "content": "白发将军亦壮哉，西京昨夜捷书来。\n胡儿敢作千年计，天意宁知一日回。\n列圣仁恩深雨露，中兴赦令疾风雷。\n悬知寒食朝陵使，驿路梨花处处开。"},
{"title": "胡无人", "author": "李白", "dynasty": "唐代", "content": "严风吹霜海草凋，筋干精坚胡马骄。\n汉家战士三十万，将军兼领霍嫖姚。\n流星白羽腰间插，剑花秋莲光出匣。\n天兵照雪下玉关，虏箭如沙射金甲。\n云龙风虎尽交回，太白入月敌可摧。\n敌可摧，旄头灭，履胡之肠涉胡血。\n悬胡青天上，埋胡紫塞傍。\n胡无人，汉道昌。\n陛下之寿三千霜。\n但歌大风云飞扬，安得猛士兮守四方。"},
{"title": "满江红·建康史帅致道席上赋", "author": "辛弃疾", "dynasty": "宋代", "content": "鹏翼垂空，笑人世，苍然无物。\n又还向、九重深处，玉阶山立。\n袖里珍奇光五色，他年要补天西北。\n且归来，谈笑护长江，波澄碧。\n佳丽地，文章伯。\n《金缕》唱，红牙拍。\n看尊前飞下，日边消息。\n料想宝香黄阁梦，依然画舫青溪笛。\n待如今、端的约钟山，长相识。"},
{"title": "薛氏瓜庐", "author": "赵师秀", "dynasty": "宋代", "content": "不作封侯念，悠然远世纷。\n惟应种瓜事，犹被读书分。\n野水多于地，春山半是云。\n吾生嫌已老，学圃未如君。"},
{"title": "水龙吟·赠赵晦之吹笛侍儿", "author": "苏轼", "dynasty": "宋代", "content": "楚山修竹如云，异材秀出千林表。\n龙须半翦，凤膺微涨，玉肌匀绕。\n木落淮南，雨睛云梦，月明风袅。\n自中郎不见，桓伊去后，知孤负、秋多少。\n闻道岭南太守，后堂深、绿珠娇小。\n绮窗学弄，梁州初遍，霓裳未了。\n嚼徵含宫，泛商流羽，一声云杪。\n为使君洗尽，蛮风瘴雨，作霜天晓。"},
{"title": "王孙满对楚子", "author": "左丘明", "dynasty": "先秦", "content": "楚子伐陆浑之戎，遂至于雒，观兵于周疆。\n定王使王孙满劳楚子。\n楚子问鼎之大小轻重焉。\n　　对曰：“在德不在鼎。\n昔夏之方有德也，远方图物，贡金九牧，铸鼎象物，百物而为之备，使民知神奸。\n故民入川泽山林，不逢不若。\n螭魅罔两，莫能逢之。\n用能协于上下，以承天休。\n桀有昏德，鼎迁于商，载祀六百。\n商纣暴虐，鼎迁于周。\n德之休明，虽小，重也。\n其奸回昏乱，虽大，轻也。\n天祚明德，有所底止。\n成王定鼎于郏鄏，卜世三十，卜年七百，天所命也。\n周德虽衰，天命未改。\n鼎之轻重，未可问也。\n”"},
{"title": "鹧鸪天·梅蕊新妆桂叶眉", "author": "晏几道", "dynasty": "宋代", "content": "梅蕊新妆桂叶眉。\n小莲风韵出瑶池。\n云随绿水歌声转，雪绕红绡舞袖垂。\n伤别易，恨欢迟。\n惜无红锦为裁诗。\n行人莫便消魂去，汉渚星桥尚有期。"},
{"title": "踏莎行·题草窗词卷", "author": "詹玉", "dynasty": "宋代", "content": "白石飞仙，紫霞凄调，断歌人听知音少。\n几番幽梦欲回时，旧家池馆生青草。\n风月交游，山川怀抱，凭谁说与春知道？空留离恨满江南，相思一夜苹花老。"},
{"title": "李波小妹歌", "author": "魏胡太后", "dynasty": "南北朝", "content": "李波小妹字雍容，褰裙逐马如卷蓬。\n左射右射必叠双。\n妇女尚如此，男子安可逢。"},
{"title": "赐房玄龄", "author": "李世民", "dynasty": "唐代", "content": "太液仙舟迥，西园引上才。\n未晓征车度，鸡鸣关早开。"},
{"title": "采樵作", "author": "孟浩然", "dynasty": "唐代", "content": "采樵入深山，山深树重叠。\n桥崩卧槎拥，路险垂藤接。\n日落伴将稀，山风拂萝衣。\n长歌负轻策，平野望烟归。"},
{"title": "眼儿媚·咏红姑娘", "author": "纳兰性德", "dynasty": "清代", "content": "骚屑西风弄晚寒，翠袖倚阑干。\n霞绡裹处，樱唇微绽，靺鞨红殷。\n故宫事往凭谁问，无恙是朱颜。\n玉墀争采，玉钗争插，至正年间。"},
{"title": "吕相绝秦", "author": "左丘明", "dynasty": "先秦", "content": "夏四月戊午，晋侯使吕相绝秦，曰：“昔逮我献公及穆公相好，戮力同心，申之以盟誓，重之以昏姻。\n天祸晋国，文公如齐，惠公如秦。\n无禄，献公即世。\n穆公不忘旧德，俾我惠公用能奉祀于晋。\n又不能成大勋，而为韩之师。\n亦悔于厥心，用集我文公。\n是穆之成也。\n　　“文公躬擐甲胄，跋履山川，逾越险阻，征东之诸侯，虞、夏、商、周之胤，而朝诸秦，则亦既报旧德矣。\n郑人怒君之疆埸，我文公帅诸侯及秦围郑。\n秦大夫不询于我寡君，擅及郑盟。\n诸侯疾之，将致命于秦。\n文公恐惧，绥静诸侯，秦师克还无害，则是我有大造于西也。\n　　“无禄，文公即世；穆为不吊，蔑死我君，寡我襄公，迭我肴地，奸绝我好，伐我保城。\n殄灭我费滑，散离我兄弟，挠乱我同盟，倾覆我国家。\n我襄公未忘君之旧勋，而惧社稷之陨，是以有淆之师。\n犹愿赦罪于穆公，穆公弗听，而即楚谋我。\n天诱其衷，成王陨命，穆公是以不克逞志于我。\n　　“穆、襄即世，康、灵即位。\n康公，我之自出，又欲阙翦我公室，倾覆我社稷，帅我蝥贼，以来荡摇我边疆，我是以有令狐之役。\n康犹不悛，入我河曲，伐我涑川，俘我王官，翦我羁马，我是以有河曲之战。\n东道之不通，则是康公绝我好也。\n　　“及君之嗣也，我君景公引领西望曰：‘庶抚我乎！’君亦不惠称盟，利吾有狄难，入我河县，焚我箕、郜，芟夷我农功，虔刘我边垂，我是以有辅氏之聚。\n君亦悔祸之延，而欲徼福于先君献、穆，使伯车来命我景公曰：‘吾与女同好弃恶，复脩旧德，以追念前勋。\n’言誓未就，景公即世，我寡君是以有令狐之会。\n君又不祥，背弃盟誓。\n白狄及君同州，君之仇雠，而我昏姻也。\n君来赐命曰：‘吾与女伐狄。\n’寡君不敢顾昏姻。\n畏君之威，而受命于吏。\n君有二心于狄，曰：‘晋将伐女。\n’狄应且憎，是用告我。\n楚人恶君之二三其德也，亦来告我曰：‘秦背令狐之盟，而来求盟于我：“昭告昊天上帝、秦三公、楚三王曰：‘余虽与晋出入，余唯利是视。\n’”不榖恶其无成德，是用宣之，以惩不壹。\n’诸侯备闻此言，斯是用痛心疾首，暱就寡人。\n寡人帅以听命，唯好是求。\n君若惠顾诸侯，矜哀寡人，而赐之盟，则寡人之愿也，其承宁诸侯以退，岂敢徼乱？君若不施大惠，寡人不佞，其不能以诸侯退矣。\n敢尽布之执事，俾执事实图利之。\n”"},
{"title": "齐桓下拜受胙", "author": "左丘明", "dynasty": "先秦", "content": "夏，会于葵丘，寻盟，且修好，礼也。\n　　王使宰孔赐齐侯胙，曰：“天子有事于文武，使孔赐伯舅胙。\n”齐侯将下拜。\n孔曰：“且有后命。\n天子使孔曰：‘以伯舅耋老，加劳，赐一级，无下拜!”’对曰：“天威不违颜咫尺，小白余敢贪天子之命‘无下拜’!恐陨越于下，以遗天子羞，敢不下拜?”下，拜，登，受。"},
{"title": "泷冈阡表", "author": "欧阳修", "dynasty": "宋代", "content": "呜呼！惟我皇考崇公，卜吉于泷冈之六十年，其子修始克表于其阡。\n非敢缓也，盖有待也。\n　　修不幸，生四岁而孤。\n太夫人守节自誓；居穷，自力于衣食，以长以教俾至于成人。\n太夫人告之曰：汝父为吏廉，而好施与，喜宾客；其俸禄虽薄，常不使有余。\n曰：“毋以是为我累。\n”故其亡也，无一瓦之覆，一垄之植，以庇而为生；吾何恃而能自守邪？吾于汝父，知其一二，以有待于汝也。\n自吾为汝家妇，不及事吾姑；然知汝父之能养也。\n汝孤而幼，吾不能知汝之必有立；然知汝父之必将有后也。\n吾之始归也，汝父免于母丧方逾年，岁时祭祀，则必涕泣，曰：“祭而丰，不如养之薄也。\n”间御酒食，则又涕泣，曰：“昔常不足，而今有余，其何及也！”吾始一二见之，以为新免于丧适然耳。\n既而其后常然，至其终身，未尝不然。\n吾虽不及事姑，而以此知汝父之能养也。\n汝父为吏，尝夜烛治官书，屡废而叹。\n吾问之，则曰：“此死狱也，我求其生不得尔。\n”吾曰：“生可求乎？”曰：“求其生而不得，则死者与我皆无恨也；矧求而有得邪，以其有得，则知不求而死者有恨也。\n夫常求其生，犹失之死，而世常求其死也。\n”回顾乳者剑汝而立于旁，因指而叹，曰：“术者谓我岁行在戌将死，使其言然，吾不及见儿之立也，后当以我语告之。\n”其平居教他子弟，常用此语，吾耳熟焉，故能详也。\n其施于外事，吾不能知；其居于家，无所矜饰，而所为如此，是真发于中者邪！呜呼！其心厚于仁者邪！此吾知汝父之必将有后也。\n汝其勉之！夫养不必丰，要于孝；利虽不得博于物，要其心之厚于仁。\n吾不能教汝，此汝父之志也。\n”修泣而志之，不敢忘。\n　　先公少孤力学，咸平三年进士及第，为道州判官，泗绵二州推官；又为泰州判官。\n享年五十有九，葬沙溪之泷冈。\n　　太夫人姓郑氏，考讳德仪，世为江南名族。\n太夫人恭俭仁爱而有礼；初封福昌县太君，进封乐安、安康、彭城三郡太君。\n自其家少微时，治其家以俭约，其后常不使过之，曰：“吾儿不能苟合于世，俭薄所以居患难也。\n”其后修贬夷陵，太夫人言笑自若，曰：“汝家故贫贱也，吾处之有素矣。\n汝能安之，吾亦安矣。\n”　　自先公之亡二十年，修始得禄而养。\n又十有二年，烈官于朝，始得赠封其亲。\n又十年，修为龙图阁直学士，尚书吏部郎中，留守南京，太夫人以疾终于官舍，享年七十有二。\n又八年，修以非才入副枢密，遂参政事，又七年而罢。\n自登二府，天子推恩，褒其三世，盖自嘉祐以来，逢国大庆，必加宠锡。\n皇曾祖府君累赠金紫光禄大夫、太师、中书令；曾祖妣累封楚国太夫人。\n皇祖府君累赠金紫光禄大夫、太师、中书令兼尚书令，祖妣累封吴国太夫人。\n皇考崇公累赠金紫光禄大夫、太师、中书令兼尚书令。\n皇妣累封越国太夫人。\n今上初郊，皇考赐爵为崇国公，太夫人进号魏国。\n　　于是小子修泣而言曰：“呜呼！为善无不报，而迟速有时，此理之常也。\n惟我祖考，积善成德，宜享其隆，虽不克有于其躬，而赐爵受封，显荣褒大，实有三朝之锡命，是足以表见于后世，而庇赖其子孙矣。\n”乃列其世谱，具刻于碑，既又载我皇考崇公之遗训，太夫人之所以教，而有待于修者，并揭于阡。\n俾知夫小子修之德薄能鲜，遭时窃位，而幸全大节，不辱其先者，其来有自。\n熙宁三年，岁次庚戌，四月辛酉朔，十有五日乙亥，男推诚、保德、崇仁、翊戴功臣，观文殿学士，特进，行兵部尚书，知青州军州事，兼管内劝农使，充京东路安抚使，上柱国，乐安郡开国公，食邑四千三百户，食实封一千二百户，修表。"},
{"title": "踏歌词四首·其三", "author": "刘禹锡", "dynasty": "唐代", "content": "新词宛转递相传，振袖倾鬟风露前。\n月落乌啼云雨散，游童陌上拾花钿。"},
{"title": "送白利从金吾董将军西征", "author": "李白", "dynasty": "唐代", "content": "西羌延国讨，白起佐军威。\n剑决浮云气，弓弯明月辉。\n马行边草绿，旌卷曙霜飞。\n抗手凛相顾，寒风生铁衣。"},
{"title": "浣溪沙·争挽桐花两鬓垂", "author": "周邦彦", "dynasty": "宋代", "content": "争挽桐花两鬓垂，小妆弄影照清池。\n出帘踏袜趁蜂儿。\n跳脱添金双腕重，琵琶拨尽四弦悲。\n夜寒谁肯剪春衣。"},
{"title": "青玉案·送伯固归吴中", "author": "苏轼", "dynasty": "宋代", "content": "三年枕上吴中路。\n遣黄耳、随君去。\n若到松江呼小渡。\n莫惊鸥鹭，四桥尽是，老子经行处。\n辋川图上看春暮。\n常记高人右丞句。\n作个归期天已许。\n春衫犹是，小蛮针线，曾湿西湖雨。"},
{"title": "戏赠杜甫", "author": "李白", "dynasty": "唐代", "content": "饭颗山头逢杜甫，顶戴笠子日卓午。\n借问别来太瘦生，总为从前作诗苦。"},
{"title": "哭晁卿衡", "author": "李白", "dynasty": "唐代", "content": "日本晁卿辞帝都，征帆一片绕蓬壶。\n明月不归沉碧海，白云愁色满苍梧。"},
{"title": "赠从兄襄阳少府皓", "author": "李白", "dynasty": "唐代", "content": "结发未识事，所交尽豪雄。\n却秦不受赏，击晋宁为功。\n托身白刃里，杀人红尘中。\n当朝揖高义，举世称英雄。\n小节岂足言，退耕舂陵东。\n归来无产业，生事如转蓬。\n一朝乌裘敝，百镒黄金空。\n弹剑徒激昂，出门悲路穷。\n吾兄青云士，然诺闻诸公。\n所以陈片言，片言贵情通。\n棣华倘不接，甘与秋草同。"},
{"title": "山行留客", "author": "张旭", "dynasty": "唐代", "content": "山光物态弄春晖，莫为轻阴便拟归。\n纵使晴明无雨色，入云深处亦沾衣。"},
{"title": "马伶传", "author": "侯方域", "dynasty": "清代", "content": "马伶者，金陵梨园部也。\n金陵为明之留都，社稷百官皆在，而又当太平盛时，人易为乐。\n其士女之问桃叶渡、游雨花台者，趾相错也。\n梨园以技鸣者，无虑数十辈，而其最著者二：曰兴化部，曰华林部。\n　　一日，新安贾合两部为大会，遍征金陵之贵客文人，与夫妖姬静女，莫不毕集。\n列兴化于东肆，华林于西肆，两肆皆奏《鸣凤》，所谓椒山先生者。\n迨半奏，引商刻羽，抗坠疾徐，并称善也。\n当两相国论河套，而西肆之为严嵩相国者曰李伶，东肆则马伶。\n坐客乃西顾而叹，或大呼命酒，或移座更近之，首不复东。\n未几更进，则东肆不复能终曲。\n询其故，盖马伶耻出李伶下，已易衣遁矣。\n马伶者，金陵之善歌者也。\n既去，而兴化部又不肯辄以易之，乃竟辍其技不奏，而华林部独著。\n　　去后且三年而马伶归，遍告其故侣，请于新安贾曰：“今日幸为开宴，招前日宾客，愿与华林部更奏《鸣凤》，奉一日欢。\n”既奏，已而论河套，马伶复为严嵩相国以出，李伶忽失声，匍匐前称弟子。\n兴化部是日遂凌出华林部远甚。\n其夜，华林部过马伶：“子，天下之善技也，然无以易李伶。\n李伶之为严相国至矣，子又安从授之而掩其上哉？”马伶曰：“固然，天下无以易李伶；李伶即又不肯授我。\n我闻今相国昆山顾秉谦者，严相国俦也。\n我走京师，求为其门卒三年，日侍昆山相国于朝房，察其举止，聆其语言，久乃得之。\n此吾之所为师也。\n”华林部相与罗拜而去。\n　　马伶，名锦，字云将，其先西域人，当时犹称马回回云。\n　　侯方域曰：异哉，马伶之自得师也。\n夫其以李伶为绝技，无所干求，乃走事昆山，见昆山犹之见分宜也；以分宜教分宜，安得不工哉?（呜乎！耻其技之不若，而去数千里为卒三年，倘三年犹不得，即犹不归耳。\n其志如此，技之工又须问耶？"},
{"title": "游兰溪 / 游沙湖", "author": "苏轼", "dynasty": "宋代", "content": "黄州东南三十里为沙湖，亦曰螺师店。\n予买田其间，因往相田得疾。\n闻麻桥人庞安常善医而聋。\n遂往求疗。\n安常虽聋，而颖悟绝人，以纸画字，书不数字，辄深了人意。\n余戏之曰：“余以手为口，君以眼为耳，皆一时异人也。\n”疾愈，与之同游清泉寺。\n寺在蕲水郭门外二里许。\n有王逸少洗笔泉，水极甘，下临兰溪，溪水西流。\n余作歌云：“山下兰芽短浸溪，松间沙路净无泥，萧萧暮雨子规啼。\n谁道人生无再少？君看流水尚能西，休将白发唱黄鸡。\n”是日剧饮而归。"},
{"title": "南乡子·渌水带青潮", "author": "晏几道", "dynasty": "宋代", "content": "渌水带青潮。\n水上朱阑小渡桥。\n桥上女儿双笑靥，妖娆。\n倚著阑干弄柳条。\n月夜落花朝。\n减字偷声按玉箫。\n柳外行人回首处，迢迢。\n若比银河路更遥。"},
{"title": "南乡子·捣衣", "author": "纳兰性德", "dynasty": "清代", "content": "鸳瓦已新霜，欲寄寒衣转自伤。\n见说征夫容易瘦，端相。\n梦里回时仔细量。\n支枕怯空房，且拭清砧就月光。\n已是深秋兼独夜，凄凉。\n月到西南更断肠。"},
{"title": "鹧鸪天·赠驭说高秀英", "author": "王恽", "dynasty": "元代", "content": "短短罗袿淡淡妆，拂开红袖便当场。\n掩翻歌扇珠成串，吹落谈霏玉有香。\n由汉魏，到隋唐，谁教若辈管兴亡。\n百年总是逢场戏，拍板门锤未易当。"},
{"title": "水龙吟·黄州梦过栖霞楼", "author": "苏轼", "dynasty": "宋代", "content": "闾丘大夫孝终公显尝守黄州，作栖霞楼，为郡中胜绝。\n元丰五年，余谪居黄。\n正月十七日，梦扁舟渡江，中流回望，楼中歌乐杂作。\n舟中人言：公显方会客也。\n觉而异之，乃作此词，盖越调鼓笛慢。\n公显时已致仕在苏州。\n小舟横截春江，卧看翠壁红楼起。\n云间笑语，使君高会，佳人半醉。\n危柱哀弦，艳歌余响，绕云萦水。\n念故人老大，风流未减，独回首、烟波里。\n推枕惘然不见，但空江、月明千里。\n五湖闻道，扁舟归去，仍携西子。\n云梦南州，武昌东岸，昔游应记。\n料多情梦里，端来见我，也参差是。"},
{"title": "与梦得沽酒闲饮且约后期", "author": "白居易", "dynasty": "唐代", "content": "少时犹不忧生计，老后谁能惜酒钱？共把十千沽一斗，相看七十欠三年。\n闲征雅令穷经史，醉听清吟胜管弦。\n更待菊黄家酿熟，共君一醉一陶然。"},
{"title": "听郑五愔弹琴", "author": "孟浩然", "dynasty": "唐代", "content": "阮籍推名饮，清风坐竹林。\n半酣下衫袖，拂拭龙唇琴。\n一杯弹一曲，不觉夕阳沉。\n余意在山水，闻之谐夙心。"},
{"title": "估客行", "author": "李白", "dynasty": "唐代", "content": "海客乘天风，将船远行役。\n譬如云中鸟，一去无踪迹。"},
{"title": "遐方怨·花半拆", "author": "温庭筠", "dynasty": "唐代", "content": "花半拆，雨初晴。\n未卷珠帘，梦残，惆怅闻晓莺。\n宿妆眉浅粉山横。\n约鬟鸳镜里，绣罗轻。"},
{"title": "鬓云松令·咏浴", "author": "纳兰性德", "dynasty": "清代", "content": "鬓云松，红玉莹。\n早月多情，送过梨花影。\n半饷斜钗慵未整，晕入轻潮，刚爱微风醒。\n露华清，人语静。\n怕被郎窥，移却青鸾镜。\n罗袜凌波波不定，小扇单衣，可耐星前冷。"},
{"title": "满庭芳·香叆雕盘", "author": "苏轼", "dynasty": "宋代", "content": "香叆雕盘，寒生冰箸，画堂别是风光。\n主人情重，开宴出红妆。\n腻玉圆搓素颈，藕丝嫩、新织仙裳。\n双歌罢，虚檐转月，余韵尚悠扬。\n人间，何处有，司空见惯，应谓寻常。\n坐中有狂客，恼乱愁肠。\n报道金钗坠也，十指露、春笋纤长。\n亲曾见，全胜宋玉，想像赋高唐。"},
{"title": "卜算子·千古李将军", "author": "辛弃疾", "dynasty": "宋代", "content": "千古李将军，夺得胡儿马。\n李蔡为人在下中，却是封侯者。\n芸草去陈根，笕竹添新瓦。\n万一朝家举力田，舍我其谁也。"},
{"title": "徐文长传", "author": "袁宏道", "dynasty": "明代", "content": "余少时过里肆中，见北杂剧有《四声猿》，意气豪达，与近时书生所演传奇绝异，题曰“天池生”，疑为元人作。\n后适越，见人家单幅上有署“田水月”者，强心铁骨，与夫一种磊块不平之气，字画之中，宛宛可见。\n意甚骇之，而不知田水月为何人。\n　　一夕，坐陶编修楼，随意抽架上书，得《阙编》诗一帙。\n恶楮毛书，烟煤败黑，微有字形。\n稍就灯间读之，读未数首，不觉惊跃，忽呼石篑：“《阙编》何人作者？今耶？古耶？”石篑曰：“此余乡先辈徐天池先生书也。\n先生名渭，字文长，嘉、隆间人，前五六年方卒。\n今卷轴题额上有田水月者，即其人也。\n”余始悟前后所疑，皆即文长一人。\n又当诗道荒秽之时，获此奇秘，如魇得醒。\n两人跃起，灯影下，读复叫，叫复读，僮仆睡者皆惊起。\n余自是或向人，或作书，皆首称文长先生。\n有来看余者，即出诗与之读。\n一时名公巨匠，浸浸知向慕云。\n　　文长为山阴秀才，大试辄不利，豪荡不羁。\n总督胡梅林公知之，聘为幕客。\n文长与胡公约：“若欲客某者，当具宾礼，非时辄得出入。\n”胡公皆许之。\n文长乃葛衣乌巾，长揖就坐，纵谈天下事，旁若无人。\n胡公大喜。\n是时公督数边兵，威振东南，介胄之士，膝语蛇行，不敢举头；而文长以部下一诸生傲之，信心而行，恣臆谈谑，了无忌惮。\n会得白鹿，属文长代作表。\n表上，永陵喜甚。\n公以是益重之，一切疏记，皆出其手。\n　　文长自负才略，好奇计，谈兵多中。\n凡公所以饵汪、徐诸虏者，皆密相议然后行。\n尝饮一酒楼，有数健儿亦饮其下，不肯留钱。\n文长密以数字驰公，公立命缚健儿至麾下，皆斩之，一军股栗。\n有沙门负资而秽，酒间偶言于公，公后以他事杖杀之。\n其信任多此类。\n　　胡公既怜文长之才，哀其数困，时方省试，凡入帘者，公密属曰：“徐子，天下才，若在本房，幸勿脱失。\n”皆曰：“如命。\n”一知县以他羁后至，至期方谒公，偶忘属，卷适在其房，遂不偶。\n　　文长既已不得志于有司，遂乃放浪曲糵，恣情山水，走齐、鲁、燕、赵之地，穷览朔漠。\n其所见山奔海立，沙起云行，风鸣树偃，幽谷大都，人物鱼鸟，一切可惊可愕之状，一一皆达之于诗。\n其胸中又有一段不可磨灭之气，英雄失路、托足无门之悲，故其为诗，如嗔如笑，如水鸣峡，如种出土，如寡妇之夜哭，羁人之寒起。\n当其放意，平畴千里；偶尔幽峭，鬼语秋坟。\n文长眼空千古，独立一时。\n当时所谓达官贵人、骚士墨客，文长皆叱而奴之，耻不与交，故其名不出于越。\n悲夫！　　一日，饮其乡大夫家。\n乡大夫指筵上一小物求赋，阴令童仆续纸丈余进，欲以苦之。\n文长援笔立成，竟满其纸，气韵遒逸，物无遁情，一座大惊。\n　　文长喜作书，笔意奔放如其诗，苍劲中姿媚跃出。\n余不能书，而谬谓文长书决当在王雅宜、文征仲之上。\n不论书法，而论书神：先生者，诚八法之散圣，字林之侠客也。\n间以其余，旁溢为花草竹石，皆超逸有致。\n　　卒以疑杀其继室，下狱论死。\n张阳和力解，乃得出。\n既出，倔强如初。\n晚年愤益深，佯狂益甚。\n显者至门，皆拒不纳。\n当道官至，求一字不可得。\n时携钱至酒肆，呼下隶与饮。\n或自持斧击破其头，血流被面，头骨皆折，揉之有声。\n或槌其囊，或以利锥锥其两耳，深入寸余，竟不得死。\n　　石篑言：晚岁诗文益奇，无刻本，集藏于家。\n予所见者，《徐文长集》、《阙编》二种而已。\n然文长竟以不得志于时，抱愤而卒。\n　　石公曰：先生数奇不已，遂为狂疾；狂疾不已，遂为囹圄。\n古今文人，牢骚困苦，未有若先生者也。\n虽然，胡公间世豪杰，永陵英主，幕中礼数异等，是胡公知有先生矣；表上，人主悦，是人主知有先生矣。\n独身未贵耳。\n先生诗文崛起，一扫近代芜秽之习，百世而下，自有定论，胡为不遇哉？梅客生尝寄余书曰：“文长吾老友，病奇于人，人奇于诗，诗奇于字，字奇于文，文奇于画。\n”余谓文长无之而不奇者也。\n无之而不奇，斯无之而不奇也哉！悲夫！"},
{"title": "昆仑使者", "author": "李贺", "dynasty": "唐代", "content": "昆仑使者无消息，茂陵烟树生愁色。\n金盘玉露自淋漓，元气茫茫收不得。\n麒麟背上石文裂，虬龙鳞下红枝折。\n何处偏伤万国心，中天夜久高明月。"},
{"title": "戏赠郑溧阳", "author": "李白", "dynasty": "唐代", "content": "陶令日日醉，不知五柳春。\n素琴本无弦，漉酒用葛巾。\n清风北窗下，自谓羲皇人。\n何时到栗里，一见平生亲。"},
{"title": "西湖七月半", "author": "张岱", "dynasty": "明代", "content": "西湖七月半，一无可看，止可看看七月半之人。\n看七月半之人，以五类看之。\n其一，楼船箫鼓，峨冠盛筵，灯火优傒，声光相乱，名为看月而实不见月者，看之。\n其一，亦船亦楼，名娃闺秀，携及童娈，笑啼杂之，环坐露台，左右盼望，身在月下而实不看月者，看之。\n其一，亦船亦声歌，名妓闲僧，浅斟低唱，弱管轻丝，竹肉相发，亦在月下，亦看月而欲人看其看月者，看之。\n其一，不舟不车，不衫不帻，酒醉饭饱，呼群三五，跻入人丛，昭庆、断桥，嚣呼嘈杂，装假醉，唱无腔曲，月亦看，看月者亦看，不看月者亦看，而实无一看者，看之。\n其一，小船轻幌，净几暖炉，茶铛旋煮，素瓷静递，好友佳人，邀月同坐，或匿影树下，或逃嚣里湖，看月而人不见其看月之态，亦不作意看月者，看之。\n　　杭人游湖，巳出酉归，避月如仇。\n是夕好名，逐队争出，多犒门军酒钱。\n轿夫擎燎，列俟岸上。\n一入舟，速舟子急放断桥，赶入胜会。\n以故二鼓以前，人声鼓吹，如沸如撼，如魇如呓，如聋如哑。\n大船小船一齐凑岸，一无所见，止见篙击篙，舟触舟，肩摩肩，面看面而已。\n少刻兴尽，官府席散，皂隶喝道去。\n轿夫叫，船上人怖以关门，灯笼火把如列星，一一簇拥而去。\n岸上人亦逐队赶门，渐稀渐薄，顷刻散尽矣。\n　　吾辈始舣舟近岸，断桥石磴始凉，席其上，呼客纵饮。\n此时月如镜新磨，山复整妆，湖复靧面，向之浅斟低唱者出，匿影树下者亦出。\n吾辈往通声气，拉与同坐。\n韵友来，名妓至，杯箸安，竹肉发。\n月色苍凉，东方将白，客方散去。\n吾辈纵舟，酣睡于十里荷花之中，香气拍人，清梦甚惬。"},
{"title": "三月过行宫", "author": "李贺", "dynasty": "唐代", "content": "渠水红繁拥御墙，风娇小叶学娥妆。\n垂帘几度青春老，堪锁千年白日长。"},
{"title": "喜迁莺·花不尽", "author": "晏殊", "dynasty": "宋代", "content": "花不尽，柳无穷。\n应与我情同。\n觥船一棹百分空。\n何处不相逢。\n朱弦悄。\n知音少。\n天若有情应老。\n劝君看取利名场。\n今古梦茫茫。"},
{"title": "采桑子·宝钗楼上妆梳晚", "author": "陆游", "dynasty": "宋代", "content": "宝钗楼上妆梳晚，懒上秋千。\n闲拨沉烟。\n金缕衣宽睡髻偏。\n鳞鸿不寄辽东信，又是经年。\n弹泪花前。\n愁入春见十四弦。"},
{"title": "沙丘城下寄杜甫", "author": "李白", "dynasty": "唐代", "content": "我来竟何事，高卧沙丘城。\n城边有古树，日夕连秋声。\n鲁酒不可醉，齐歌空复情。\n思君若汶水，浩荡寄南征。"},
{"title": "金缕曲二首", "author": "顾贞观", "dynasty": "清代", "content": "寄吴汉槎宁古塔，以词代书，丙辰冬，寓京师千佛寺，冰雪中作。\n季子平安否？便归来，平生万事，那堪回首！行路悠悠谁慰藉，母老家贫子幼。\n记不起，从前杯酒。\n魑魅搏人应见惯，总输他，覆雨翻云手，冰与雪，周旋久。\n泪痕莫滴牛衣透，数天涯，依然骨肉，几家能够？比似红颜多命薄，更不如今还有。\n只绝塞，苦寒难受。\n廿载包胥承一诺，盼乌头马角终相救。\n置此札，君怀袖。\n我亦飘零久！十年来，深恩负尽，死生师友。\n宿昔齐名非忝窃，只看杜陵消瘦，曾不减，夜郎僝僽，薄命长辞知己别，问人生到此凄凉否？千万恨，为君剖。\n兄生辛未吾丁丑，共此时，冰霜摧折，早衰蒲柳。\n诗赋从今须少作，留取心魂相守。\n但愿得，河清人寿！归日急翻行戍稿，把空名料理传身后。\n言不尽，观顿首。"},
{"title": "胡无人行", "author": "吴均", "dynasty": "南北朝", "content": "剑头利如芒，恒持照眼光。\n铁骑追骁虏，金羁讨黠羌。\n高秋八九月，胡地早风霜。\n男儿不惜死，破胆与君尝。"},
{"title": "长安秋夜", "author": "李德裕", "dynasty": "唐代", "content": "内宫传诏问戎机，载笔金銮夜始归。\n万户千门皆寂寂，月中清露点朝衣。"},
{"title": "贫交行", "author": "杜甫", "dynasty": "唐代", "content": "翻手作云覆手雨，纷纷轻薄何须数。\n君不见管鲍贫时交，此道今人弃如土。"},
{"title": "临江仙·赠王友道", "author": "苏轼", "dynasty": "宋代", "content": "谁道东阳都瘦损，凝然点漆精神。\n瑶林终自隔风尘。\n试看披鹤氅，仍是谪仙人。\n省可清言挥玉尘，真须保器全真。\n风流何似道家纯。\n不应同蜀客，惟爱卓文君。"},
{"title": "金缕曲·赠梁汾", "author": "纳兰性德", "dynasty": "清代", "content": "德也狂生耳。\n偶然间，缁尘京国，乌衣门第。\n有酒惟浇赵州土，谁会成生此意。\n不信道、遂成知己。\n青眼高歌俱未老，向尊前、拭尽英雄泪。\n君不见，月如水。\n共君此夜须沉醉。\n且由他，蛾眉谣诼，古今同忌。\n身世悠悠何足问，冷笑置之而已。\n寻思起、从头翻悔。\n一日心期千劫在，后身缘、恐结他生里。\n然诺重，君须记。"},
{"title": "五美吟·红拂", "author": "曹雪芹", "dynasty": "清代", "content": "长揖雄谈态自殊，美人巨眼识穷途。\n尸居余气杨公幕，岂得羁縻女丈夫？"},
{"title": "渑池", "author": "汪遵", "dynasty": "唐代", "content": "西秦北赵各称高，池上张筵列我曹。\n何事君王亲击缶，相如有剑可吹毛。"},
{"title": "木兰花·秋容老尽芙蓉院", "author": "秦观", "dynasty": "宋代", "content": "秋容老尽芙蓉院。\n草上霜花匀似翦。\n西楼促坐酒杯深，风压绣帘香不卷。\n玉纤慵整银筝雁。\n红袖时笼金鸭暖。\n岁华一任委西风，独有春红留醉脸。"},
{"title": "七绝·刘蕡", "author": "毛泽东", "dynasty": "近现代", "content": "千载长天起大云，中唐俊伟有刘蕡。\n孤鸿铩羽悲鸣镝，万马齐喑叫一声。"},
{"title": "浣溪沙·倾国倾城恨有馀", "author": "薛昭蕴", "dynasty": "唐代", "content": "倾国倾城恨有馀，几多红泪泣姑苏，倚风凝睇雪肌肤。\n吴主山河空落日，越王宫殿半平芜，藕花菱蔓满重湖。"},
{"title": "武侯庙", "author": "佚名", "dynasty": "明代", "content": "剑江春水绿沄沄，五丈原头日又曛。\n旧业未能归后主，大星先已落前军。\n南阳祠宇空秋草，西蜀关山隔暮云。\n正统不惭传万古，莫将成败论三分。"},
{"title": "酬乐天频梦微之", "author": "元稹", "dynasty": "唐代", "content": "山水万重书断绝，念君怜我梦相闻。\n我今因病魂颠倒，唯梦闲人不梦君。"},
{"title": "元丹丘歌", "author": "李白", "dynasty": "唐代", "content": "元丹丘，爱神仙，朝饮颍川之清流，暮还嵩岑之紫烟，三十六峰长周旋。\n长周旋，蹑星虹，身骑飞龙耳生风，横河跨海与天通，我知尔游心无穷。"},
{"title": "菩萨蛮·杏花含露团香雪", "author": "温庭筠", "dynasty": "唐代", "content": "杏花含露团香雪，绿杨陌上多离别。\n灯在月胧明，觉来闻晓莺。\n玉钩褰翠幕，妆浅旧眉薄。\n春梦正关情，镜中蝉鬓轻。"},
{"title": "赋得还山吟送沈四山人", "author": "高适", "dynasty": "唐代", "content": "还山吟，天高日暮寒山深，送君还山识君心。\n人生老大须恣意，看君解作一生事。\n山间偃仰无不至，石泉淙淙若风雨，桂花松子常满地。\n卖药囊中应有钱，还山服药又长年。\n白云劝尽杯中物，明月相随何处眠？眠时忆问醒时事，梦魂可以相周旋。"},
{"title": "唐儿歌", "author": "李贺", "dynasty": "唐代", "content": "头玉硗硗眉刷翠，杜郎生得真男子！骨重神寒天庙器，一双瞳人剪秋水。\n竹马梢梢摇绿尾，银鸾睒光踏半臂。\n东家娇娘求对值，浓笑书空作唐字。\n眼大心雄知所以，莫忘作歌人姓李！"},
{"title": "柳州峒氓", "author": "柳宗元", "dynasty": "唐代", "content": "郡城南下接通津，异服殊音不可亲。\n青箬裹盐归峒客，绿荷包饭趁虚人。\n鹅毛御腊缝山罽，鸡骨占年拜水神。\n愁向公庭问重译，欲投章甫作文身。"},
{"title": "渔父·渔父醉", "author": "苏轼", "dynasty": "宋代", "content": "渔父醉，蓑衣舞，醉里却寻归路。\n轻舟短棹任斜横，醒后不知何处。"},
{"title": "八六子·洞房深", "author": "杜牧", "dynasty": "唐代", "content": "洞房深，画屏灯照，山色凝翠沉沉。\n听夜雨冷滴芭蕉，惊断红窗好梦，龙烟细飘绣衾。\n辞恩久归长信，凤帐萧疏，椒殿闲扇。\n辇路苔侵。\n绣帘垂，迟迟漏传丹禁。\n舜华偷悴，翠鬟羞整，愁坐望处，金舆渐远，何时彩仗重临？正消魂，梧桐又移翠阴。"},
{"title": "殢人娇·或云赠朝云", "author": "苏轼", "dynasty": "宋代", "content": "白发苍颜，正是维摩境界。\n空方丈、散花何碍。\n朱唇箸点，更髻鬟生彩。\n这些个，千生万生只在。\n好事心肠，著人情态。\n闲窗下、敛云凝黛。\n明朝端午，待学纫兰为佩。\n寻一首好诗，要书裙带。"},
{"title": "南歌子·云鬓裁新绿", "author": "苏轼", "dynasty": "宋代", "content": "云鬓裁新绿，霞衣曳晓红。\n待歌凝立翠筵中，一朵彩云何事下巫峰。\n趁拍鸾飞镜，回身燕飏空。\n莫翻红袖过帘栊，怕被杨花勾引嫁东风。"},
{"title": "采绿", "author": "佚名", "dynasty": "先秦", "content": "终朝采绿，不盈一匊。\n予发曲局，薄言归沐。\n终朝采蓝，不盈一襜。\n五日为期，六日不詹。\n之子于狩，言韔其弓。\n之子于钓，言纶之绳。\n其钓维何？维鲂及鱮。\n维鲂及鱮，薄言观者。"},
{"title": "蝶恋花·窈窕燕姬年十五", "author": "王国维", "dynasty": "近现代", "content": "窈窕燕姬年十五，惯曳长裾，不作纤纤步。\n众里嫣然通一顾，人间颜色如尘土。\n一树亭亭花乍吐，除却天然，欲赠浑无语。\n当面吴娘夸善舞，可怜总被腰肢误。"},
{"title": "临江仙·佳人", "author": "李石", "dynasty": "宋代", "content": "烟柳疏疏人悄悄，画楼风外吹笙。\n倚栏闻唤小红声。\n熏香临欲睡，玉漏已三更。\n坐待不来来又去，一方明月中庭。\n粉墙东畔小桥横。\n起来花影下，扇子扑飞萤。"},
{"title": "四言诗·祭母文", "author": "毛泽东", "dynasty": "近现代", "content": "呜呼吾母，遽然而死。\n寿五十三，生有七子。\n七子余三，即东民覃。\n其他不育，二女二男。\n育吾兄弟，艰辛备历。\n摧折作磨，因此遘疾。\n中间万万，皆伤心史。\n不忍卒书，待徐温吐。\n今则欲言，只有两端：一则盛德，一则恨偏。\n吾母高风，首推博爱。\n远近亲疏，一皆覆载。\n恺恻慈祥，感动庶汇。\n爱力所及，原本真诚。\n不作诳言，不存欺心。\n整饬成性，一丝不诡。\n手泽所经，皆有条理。\n头脑精密，劈理分情。\n事无遗算，物无遁形。\n洁净之风，传遍戚里。\n不染一尘，身心表里。\n五德荦荦，乃其大端。\n合其人格，如在上焉。\n恨偏所在，三纲之末。\n有志未伸，有求不获。\n精神痛苦，以此为卓。\n天乎人欤，倾地一角。\n次则儿辈，育之成行。\n如果未熟，介在青黄。\n病时揽手，酸心结肠。\n但呼儿辈，各务为良。\n又次所怀，好亲至爱。\n或属素恩，或多劳瘁。\n大小亲疏，均待报赍。\n总兹所述，盛德所辉。\n必秉悃忱，则效不违。\n致于所恨，必补遗缺。\n念兹在兹，此心不越。\n养育深恩，春辉朝霭。\n报之何时，精禽大海。\n呜呼吾母，母终未死。\n躯壳虽隳，灵则万古。\n有生一日，皆报恩时。\n有生一日，皆伴亲时。\n今也言长，时则苦短。\n惟挈大端，置其粗浅。\n此时家奠，尽此一觞。\n后有言陈，与日俱长。\n尚飨！"},
{"title": "题春江渔父图", "author": "杨维桢", "dynasty": "元代", "content": "一片青天白鹭前，桃花水泛住家船。\n呼儿去换城中酒，新得槎头缩项鯿。"},
{"title": "诉衷情·琵琶女", "author": "苏轼", "dynasty": "宋代", "content": "小莲初上琵琶弦，弹破碧云天。\n分明绣阁幽恨，都向曲中传。\n肤莹玉，鬓梳蝉，绮窗前。\n素娥今夜，故故随人，似斗婵娟。"},
{"title": "醉赠刘二十八使君", "author": "白居易", "dynasty": "唐代", "content": "为我引杯添酒饮，与君把箸击盘歌。\n诗称国手徒为尔，命压人头不奈何。\n举眼风光长寂寞，满朝官职独蹉跎。\n亦知合被才名折，二十三年折太多。"},
{"title": "女冠子·淡花瘦玉", "author": "孙光宪", "dynasty": "五代", "content": "淡花瘦玉，依约神仙妆束，佩琼文。\n瑞露通宵贮，幽香尽日焚。\n碧纱笼绦节，黄藕冠浓云。\n勿以吹箫伴，不同群。"},
{"title": "易水歌", "author": "陈子龙", "dynasty": "明代", "content": "赵北燕南之古道，水流汤汤沙浩浩。\n送君迢遥西入秦，天风萧条吹白草。\n车骑衣冠满路旁，骊驹一唱心茫茫。\n手持玉觞不能饮，羽声飒沓飞清霜。\n白虹照天光未灭，七尺屏风袖将绝。\n督亢图中不杀人，咸阳殿上空流血。\n可怜六合归一家，美人钟鼓如云霞。\n庆卿成尘渐离死，异日还逢博浪沙。"},
{"title": "古游侠呈军中诸将 / 游侠篇", "author": "崔颢", "dynasty": "唐代", "content": "少年负胆气，好勇复知机。\n仗剑出门去，孤城逢合围。\n杀人辽水上，走马渔阳归。\n错落金锁甲，蒙茸貂鼠衣。\n还家且行猎，弓矢速如飞。\n地迥鹰犬疾，草深狐兔肥。\n腰间带两绶，转眄生光辉。\n顾谓今日战，何如随建威？"},
{"title": "浣溪沙·香靥凝羞一笑开", "author": "秦观", "dynasty": "宋代", "content": "香靥凝羞一笑开，柳腰如醉暖相挨，日长春困下楼台。\n照水有情聊整鬓，倚栏无绪更兜鞋，眼边牵系懒归来。"},
{"title": "淮上遇洛阳李主簿", "author": "韦应物", "dynasty": "唐代", "content": "结茅临古渡，卧见长淮流。\n窗里人将老，门前树已秋。\n寒山独过雁，暮雨远来舟。\n日夕逢归客，那能忘旧游！"},
{"title": "天仙子·柳色披衫金缕凤", "author": "和凝", "dynasty": "五代", "content": "柳色披衫金缕凤，纤手轻拈红豆弄，翠蛾双敛正含情。\n桃花洞，瑶台梦，一片春愁谁与共？"},
{"title": "捣练子·云鬓乱", "author": "李煜", "dynasty": "五代", "content": "云鬓乱，晚妆残，带恨眉儿远岫攒。\n斜托香腮春笋嫩，为谁和泪倚阑干？"},
{"title": "娇女诗", "author": "左思", "dynasty": "魏晋", "content": "吾家有娇女，皎皎颇白皙。\n小字为纨素，口齿自清历。\n鬓发覆广额，双耳似连璧。\n明朝弄梳台，黛眉类扫迹。\n浓朱衍丹唇，黄吻烂漫赤。\n娇语若连琐，忿速乃明集。\n握笔利彤管，篆刻未期益。\n执书爱绨素，诵习矜所获。\n其姊字惠芳，面目粲如画。\n轻妆喜楼边，临镜忘纺绩。\n举觯拟京兆，立的成复易。\n玩弄眉颊间，剧兼机杼役。\n从容好赵舞，延袖象飞翮。\n上下弦柱际，文史辄卷襞。\n顾眄屏风书，如见已指摘。\n丹青日尘暗，明义为隐赜。\n驰骛翔园林，果下皆生摘。\n红葩缀紫蒂，萍实骤柢掷。\n贪华风雨中，眒忽数百适。\n务蹑霜雪戏，重綦常累积。\n并心注肴馔，端坐理盘鬲。\n翰墨戢闲案，相与数离逖。\n动为垆钲屈，屐履任之适。\n止为荼荈据，吹嘘对鼎立。\n脂腻漫白袖，烟熏染阿锡。\n衣被皆重地，难与沉水碧。\n任其孺子意，羞受长者责。\n瞥闻当与杖，掩泪俱向壁。"},
{"title": "蟾宫曲·赠名姬玉莲", "author": "徐再思", "dynasty": "元代", "content": "荆山一片玲珑。\n分付冯夷，捧出波中。\n白羽香寒，琼衣露重，粉面冰融。\n知造化私加密宠，为风流洗尽娇红。\n月对芙蓉，人在帘栊。\n太华朝云，太液秋风。"},
{"title": "东阳溪中赠答二首·其一", "author": "谢灵运", "dynasty": "南北朝", "content": "可怜谁家妇？缘流洒素足。\n明月在云间，迢迢不可得。"},
{"title": "浣纱女", "author": "王昌龄", "dynasty": "唐代", "content": "钱塘江畔是谁家，江上女儿全胜花。\n吴王在时不得出，今日公然来浣纱。"},
{"title": "王右军", "author": "李白", "dynasty": "唐代", "content": "右军本清真，潇洒出风尘。\n山阴遇羽客，爱此好鹅宾。\n扫素写道经，笔精妙入神。\n书罢笼鹅去，何曾别主人。"},
{"title": "菩萨蛮·霏霏点点回塘雨", "author": "佚名", "dynasty": "五代", "content": "霏霏点点回塘雨，双双只只鸳鸯语。\n灼灼野花香，依依金柳黄。\n盈盈江上女，两两溪边舞。\n皎皎绮罗光，青青云粉状。"},
{"title": "酬元九侍御赠璧竹鞭长句", "author": "刘禹锡", "dynasty": "唐代", "content": "碧玉孤根生在林，美人相赠比双金。\n初开郢客缄封后，想见巴山冰雪深。\n多节本怀端直性，露青犹有岁寒心。\n何时策马同归去，关树扶疏敲镫吟。"},
{"title": "浣溪沙·春情", "author": "苏轼", "dynasty": "宋代", "content": "道字娇讹语未成。\n未应春阁梦多情。\n朝来何事绿鬟倾。\n彩索身轻长趁燕，红窗睡重不闻莺。\n困人天气近清明。"},
{"title": "五美吟·虞姬", "author": "曹雪芹", "dynasty": "清代", "content": "肠断乌骓夜啸风，虞兮幽恨对重瞳。\n黥彭甘受他年醢，饮剑何如楚帐中？"},
{"title": "洗然弟竹亭", "author": "孟浩然", "dynasty": "唐代", "content": "吾与二三子，平生结交深。\n俱怀鸿鹄志，昔有鶺鴒心。\n逸气假毫翰，清风在竹林。\n达是酒中趣，琴上偶然音。"},
{"title": "贾谊论", "author": "苏轼", "dynasty": "宋代", "content": "非才之难，所以自用者实难。\n惜乎！贾生，王者之佐，而不能自用其才也。\n　　夫君子之所取者远，则必有所待；所就者大，则必有所忍。\n古之贤人，皆负可致之才，而卒不能行其万一者，未必皆其时君之罪，或者其自取也。\n　　愚观贾生之论，如其所言，虽三代何以远过？得君如汉文，犹且以不用死。\n然则是天下无尧、舜，终不可有所为耶？仲尼圣人，历试于天下，苟非大无道之国，皆欲勉强扶持，庶几一日得行其道。\n将之荆，先之以冉有，申之以子夏。\n君子之欲得其君，如此其勤也。\n孟子去齐，三宿而后出昼，犹曰：“王其庶几召我。\n”君子之不忍弃其君，如此其厚也。\n公孙丑问曰：“夫子何为不豫？”孟子曰：“方今天下，舍我其谁哉？而吾何为不豫？”君子之爱其身，如此其至也。\n夫如此而不用，然后知天下果不足与有为，而可以无憾矣。\n若贾生者，非汉文之不能用生，生之不能用汉文也。\n　　夫绛侯亲握天子玺而授之文帝，灌婴连兵数十万，以决刘、吕之雌雄，又皆高帝之旧将，此其君臣相得之分，岂特父子骨肉手足哉？贾生，洛阳之少年。\n欲使其一朝之间，尽弃其旧而谋其新，亦已难矣。\n为贾生者，上得其君，下得其大臣，如绛、灌之属，优游浸渍而深交之，使天子不疑，大臣不忌，然后举天下而唯吾之所欲为，不过十年，可以得志。\n安有立谈之间，而遽为人“痛哭”哉！观其过湘为赋以吊屈原，纡郁愤闷，趯然有远举之志。\n其后以自伤哭泣，至于夭绝。\n是亦不善处穷者也。\n夫谋之一不见用，则安知终不复用也？不知默默以待其变，而自残至此。\n呜呼！贾生志大而量小，才有余而识不足也。\n　　古之人，有高世之才，必有遗俗之累。\n是故非聪明睿智不惑之主，则不能全其用。\n古今称苻坚得王猛于草茅之中，一朝尽斥去其旧臣，而与之谋。\n彼其匹夫略有天下之半，其以此哉！愚深悲生之志，故备论之。\n亦使人君得如贾生之臣，则知其有狷介之操，一不见用，则忧伤病沮，不能复振。\n而为贾生者，亦谨其所发哉！"},
{"title": "被衣为啮缺歌", "author": "佚名", "dynasty": "先秦", "content": "形若槁骸，心若死灰。\n真其实知，不以故自持。\n媒媒晦晦，无心而不可谋。\n彼何人哉！"},
{"title": "昭君怨·担子挑春虽小", "author": "蒋捷", "dynasty": "宋代", "content": "担子挑春虽小，白白红红都好，卖过巷东家，巷西家。\n帘外一声声叫，帘里鸦鬟入报。\n问道买梅花？买桃花？"},
{"title": "杜司勋", "author": "李商隐", "dynasty": "唐代", "content": "高楼风雨感斯文，短翼差池不及群。\n刻意伤春复伤别，人间惟有杜司勋。"},
{"title": "浣溪沙·徐邈能中酒圣贤", "author": "苏轼", "dynasty": "宋代", "content": "徐邈能中酒圣贤，刘伶席地幕青天，潘郎白璧为谁连。\n无可奈何新白发，不如归去旧青山，恨无人借买山钱。"},
{"title": "南乡子·画舸停桡", "author": "欧阳炯", "dynasty": "五代", "content": "画舸停桡，槿花篱外竹横桥。\n水上游人沙上女，回顾，笑指芭蕉林里住。"},
{"title": "农家望晴", "author": "雍裕之", "dynasty": "唐代", "content": "尝闻秦地西风雨，为问西风早晚回。\n白发老农如鹤立，麦场高处望云开。"},
{"title": "滑稽列传", "author": "司马迁", "dynasty": "两汉", "content": "孔子曰：“六艺于治一也。\n《礼》以节人，《乐》以发和，《书》以道事，《诗》以达意，《易》以神化，《春秋》以义。\n”太史公曰：“天道恢恢，岂不大哉！谈言微中，亦可以解纷。\n　　淳于髡者，齐之赘婿也。\n长不满七尺，滑稽多辩，数使诸侯，未尝屈辱。\n齐威王之时喜隐，好为淫乐长夜之饮，沉湎不治，委政卿大夫。\n百官荒乱，诸侯并侵，国且危亡，在于旦暮，左右莫敢谏。\n淳于髡说之以隐曰：“国中有大鸟，止王之庭，三年不蜚又不呜，王知此鸟何也？”王曰：“此鸟不飞则已，一飞冲天；不鸣则已，一鸣惊人。\n”于是乃朝诸县令长七十二人，赏一人，诛一人，奋兵而出。\n诸侯振惊，皆还齐侵地。\n威行三十六年。\n语在《田完世家》中。\n　　威王八年，楚人发兵加齐。\n齐王使淳于髡之赵请救兵，赍金百斤，车马十驷。\n淳于髡仰天大笑，冠缨索绝。\n王曰：“先生少之乎？”髡曰：“何敢！”王曰：“笑岂有说乎？”髡曰：“今者臣从东方来，见道旁有禳田者，操一豚蹄，酒一盂，祝曰：‘瓯窭满篝，污邪满车，五谷蕃熟，穰穰满家。\n’臣见其所持者狭而所欲者奢，故笑之。\n”于是齐威王乃益赍黄金千溢，白璧十双，车马百驷。\n髡辞而行，至赵。\n赵王与之精兵十万，革车千乘。\n楚闻之，夜引兵而去。\n　　威王大悦，置酒后宫，召髡赐之酒。\n问曰：“先生能饮几何而醉？”对曰：“臣饮一斗亦醉，一石亦醉。\n”威王曰：“先生饮一斗而醉，恶能饮一石哉！其说可得闻乎？”髡曰：“赐酒大王之前，执法在傍，御史在后，髡恐惧俯伏而饮，不过一斗径醉矣。\n若亲有严客，髡帣韝鞠，侍酒于前，时赐馀沥，奉觞上寿，数起，饮不过二斗径醉矣。\n若朋友交游，久不相见，卒然相覩，欢然道故，私情相语，饮可五六斗径醉矣。\n若乃州闾之会，男女杂坐，行酒稽留，六博投壶，相引为曹，握手无罚，目眙不禁，前有堕珥，后有遗簪，髡窃乐此，饮可八斗而醉二三。\n日暮酒阑，合尊促坐，男女同席，履舄交错，杯盘狼藉，堂上烛灭，主人留髡而送客。\n罗襦襟解，微闻芗泽，当此之时，髡心最欢，能饮一石。\n故曰酒极则乱，乐极则悲，万事尽然。\n”言不可极，极之而衰，以讽谏焉。\n齐王曰：“善。\n”乃罢长夜之饮，以髡为诸侯主客。\n宗室置酒，髡尝在侧。"},
{"title": "庐江主人妇", "author": "李白", "dynasty": "唐代", "content": "孔雀东飞何处栖，庐江小吏仲卿妻。\n为客裁缝君自见，城乌独宿夜空啼。"},
{"title": "伯夷列传", "author": "司马迁", "dynasty": "两汉", "content": "夫学者载籍极博。\n尤考信于六艺。\n《诗》、《书》虽缺，然虞、夏之文可知也。\n尧将逊位，让于虞舜，舜、禹之间，岳牧咸荐，乃试之于位，典职数十年，功用既兴，然后授政。\n示天下重器，王者大统，传天下若斯之难也。\n而说者曰：“尧让天下于许由，许由不受，耻之逃隐。\n及夏之时，有卞随、务光者。\n”此何以称焉？太史公曰：余登箕山，其上盖有许由冢云。\n孔子序列古之仁圣贤人，如吴太伯、伯夷之伦详矣。\n余以所闻，由、光义至高，其文辞不少概见，何哉？孔子曰：“伯夷、叔齐，不念旧恶，怨是用希。\n”“求仁得仁，又何怨乎？”余悲伯夷之意，睹轶诗可异焉。\n其传曰：伯夷、叔齐，孤竹君之二子也。\n父欲立叔齐。\n及父卒，叔齐让伯夷。\n伯夷曰：“父命也。\n”遂逃去。\n叔齐亦不肯立而逃之。\n国人立其中子。\n于是伯夷、叔齐闻西伯昌善养老，“盍往归焉！”及至，西伯卒，武王载木主，号为文王，东伐纣。\n伯夷、叔齐叩马而谏曰：“父死不葬，爰及干戈，可谓孝乎？以臣弑君，可谓仁乎？”左右欲兵之。\n太公曰：“此义人也。\n”扶而去之。\n武王已平殷乱，天下宗周，而伯夷、叔齐耻之，义不食周粟，隐于首阳山，采薇而食之。\n及饿且死，作歌，其辞曰：“登彼西山兮，采其薇矣。\n以暴易暴兮，不知其非矣。\n神农、虞、夏忽焉没兮，我安适归矣？于嗟徂兮，命之衰矣。\n”遂饿死于首阳山。\n由此观之，怨邪非邪？或曰：“天道无亲，常与善人。\n”若伯夷、叔齐，可谓善人者非邪？积仁洁行，如此而饿死。\n且七十子之徒，仲尼独荐颜渊为好学。\n然回也屡空，糟糠不厌，而卒蚤夭。\n天之报施善人，其何如哉？盗跖日杀不辜，肝人之肉，暴戾恣睢，聚党数千人，横行天下，竟以寿终，是遵何德哉？此其尤大彰明较著者也。\n若至近世，操行不轨，专犯忌讳，而终身逸乐，富厚累世不绝。\n或择地而蹈之，时然后出言，行不由径，非公正不发愤，而遇祸灾者，不可胜数也。\n余甚惑焉，倘所谓天道，是邪非邪？　　子曰：“道不同，不相为谋。\n”亦各从其志也。\n故曰：“富贵如可求，虽执鞭之士，吾亦为之。\n如不可求，从吾所好。\n”“岁寒，然后知松柏之后凋。\n”举世混浊，清士乃见。\n岂以其重若彼，其轻若此哉？“君子疾没世而名不称焉。\n”贾子曰：“贪夫徇财，烈士徇名，夸者死权，众庶冯生。\n”同明相照，同类相求。\n“云从龙，风从虎，圣人作而万物睹。\n”伯夷、叔齐虽贤，得夫子而名益彰；颜渊虽笃学，附骥尾而行益显。\n岩穴之士，趋舍有时，若此类名湮灭而不称，悲夫。\n闾巷之人，欲砥行立名者，非附青云之士，恶能施于后世哉！"},
{"title": "南乡子·寒玉细凝肤", "author": "苏轼", "dynasty": "宋代", "content": "寒玉细凝肤。\n清歌一曲倒金壶。\n冶叶倡条遍相识，净如。\n豆蔻花梢二月初。\n年少即须臾。\n芳时偷得醉工夫。\n罗帐细垂银烛背，欢娱。\n豁得平生俊气无。"},
{"title": "游太平公主山庄", "author": "韩愈", "dynasty": "唐代", "content": "公主当年欲占春，故将台榭押城闉。\n欲知前面花多少，直到南山不属人。"},
{"title": "临江仙·昨夜渡江何处宿", "author": "苏轼", "dynasty": "宋代", "content": "昨夜渡江何处宿，望中疑是秦淮。\n月明谁起笛中哀。\n多情王谢女，相逐过江来。\n云雨未成还又散，思量好事难谐。\n凭陵急桨两相催。\n相伊归去后，应似我情怀。"},
{"title": "题胡逸老致虚庵", "author": "黄庭坚", "dynasty": "宋代", "content": "藏书万卷可教子，遗金满籯常作灾。\n能与贫人共年谷，必有明月生蚌胎。\n山随宴坐图画出，水作夜窗风雨来。\n观水观山皆得妙，更将何物污灵台。"},
{"title": "蚕妇", "author": "来鹄", "dynasty": "唐代", "content": "晓夕采桑多苦辛，好花时节不闲身。\n若教解爱繁华事，冻杀黄金屋里人。"},
{"title": "结袜子", "author": "李白", "dynasty": "唐代", "content": "燕南壮士吴门豪，筑中置铅鱼隐刀。\n感君恩重许君命，太山一掷轻鸿毛。"},
{"title": "侠客行", "author": "温庭筠", "dynasty": "唐代", "content": "欲出鸿都门，阴云蔽城阙。\n宝剑黯如水，微红湿馀血。\n白马夜频惊，三更霸陵雪。"},
{"title": "介之推不言禄", "author": "左丘明", "dynasty": "先秦", "content": "晋侯赏从亡者，介之推不言禄，禄亦弗及。\n　　推曰：“献公之子九人，唯君在矣。\n惠、怀无亲，外内弃之。\n天未绝晋，必将有主。\n主晋祀者，非君而谁？天实置之，而二三子以为己力，不亦诬乎？窃人之财，犹谓之盗。\n况贪天之功，以为己力乎？下义其罪，上赏其奸。\n上下相蒙，难与处矣。\n”　　其母曰：“盍亦求之？以死谁怼？”　　对曰：“尤而效之，罪又甚焉！且出怨言，不食其食。\n”　　其母曰：“亦使知之，若何？”　　对曰：“言，身之文也。\n身将隐，焉用文之？是求显也。\n”　　其母曰：“能如是乎？与汝偕隐。\n”遂隐而死。\n　　晋侯求之，不获，以绵上为之田。\n曰：“以志吾过，且旌善人。\n”"},
{"title": "西江月·批宝玉二首", "author": "曹雪芹", "dynasty": "清代", "content": "无故寻愁觅恨，有时似傻如狂。\n纵然生得好皮囊，腹内原来草莽。\n潦倒不通世务，愚顽怕读文章。\n行为偏僻性乖张，那管世人诽谤。\n富贵不知乐业，贫穷难耐凄凉。\n可怜辜负好韶光，于国于家无望。\n天下无能第一，古今不肖无双。\n寄言纨绔与膏粱，莫效此儿形状。"},
{"title": "酒德颂", "author": "刘伶", "dynasty": "魏晋", "content": "有大人先生，以天地为一朝，以万期为须臾，日月为扃牖，八荒为庭衢。\n行无辙迹，居无室庐，幕天席地，纵意所如。\n止则操卮执觚，动则挈榼提壶，唯酒是务，焉知其余？　　有贵介公子，搢绅处士，闻吾风声，议其所以。\n乃奋袂攘襟，怒目切齿，陈说礼法，是非锋起。\n先生于是方捧甖承槽、衔杯漱醪；奋髯踑踞，枕麴藉糟；无思无虑，其乐陶陶。\n兀然而醉，豁尔而醒；静听不闻雷霆之声，熟视不睹泰山之形，不觉寒暑之切肌，利欲之感情。\n俯观万物，扰扰焉，如江汉之载浮萍；二豪侍侧焉，如蜾蠃之与螟蛉。"},
{"title": "美人赋", "author": "司马相如", "dynasty": "两汉", "content": "司马相如，美丽闲都，游于梁王，梁王悦之。\n邹阳谮之于王曰：“相如美则美矣，然服色容冶，妖丽不忠，将欲媚辞取悦，游王后宫，王不察之乎？”　　王问相如曰：“子好色乎？”相如曰：“臣不好色也。\n”王曰：“子不好色，何若孔墨乎？”相如曰：“古之避色，孔墨之徒，闻齐馈女而遐逝，望朝歌而回车，譬犹防火水中，避溺山隅，此乃未见其可欲，何以明不好色乎？若臣者，少长西土，鳏处独居，室宇辽廓，莫与为娱。\n臣之东邻，有一女子，云发丰艳，蛾眉皓齿，颜盛色茂，景曜光起。\n恒翘翘而西顾，欲留臣而共止。\n登垣而望臣，三年于兹矣，臣弃而不许。\n　　“窃慕大王之高义，命驾东来，途出郑卫，道由桑中。\n朝发溱洧，暮宿上宫。\n上宫闲馆，寂寞云虚，门阁昼掩，暧若神居。\n臣排其户而造其室，芳香芬烈，黼帐高张。\n有女独处，婉然在床。\n奇葩逸丽，淑质艳光。\n睹臣迁延，微笑而言曰：‘上客何国之公子！所从来无乃远乎？’遂设旨酒，进鸣琴。\n臣遂抚琴，为幽兰白雪之曲。\n女乃歌曰：‘独处室兮廓无依，思佳人兮情伤悲！有美人兮来何迟，日既暮兮华色衰，敢托身兮长自思。\n’玉钗挂臣冠，罗袖拂臣衣。\n时日西夕，玄阴晦冥，流风惨冽，素雪飘零，闲房寂谧，不闻人声。\n于是寝具既陈，服玩珍奇，金鉔薰香，黼帐低垂，裀褥重陈，角枕横施。\n女乃驰其上服，表其亵衣。\n皓体呈露，弱骨丰肌。\n时来亲臣，柔滑如脂。\n臣乃脉定于内，心正于怀，信誓旦旦，秉志不回。\n翻然高举，与彼长辞。\n”"},
{"title": "题子瞻枯木", "author": "黄庭坚", "dynasty": "宋代", "content": "折冲儒墨阵堂堂，书入颜杨鸿雁行。\n胸中元自有丘壑，故作老木蟠风霜。"},
{"title": "乔山人善琴", "author": "徐珂", "dynasty": "清代", "content": "国初，有乔山人者善弹琴。\n精于指法，尝得异人传授。\n每于断林荒荆间，一再鼓之，凄禽寒鹘，相和悲鸣。\n后游郢楚，于旅中独奏洞庭之曲。\n邻媪闻之，咨嗟惋叹。\n既阕，曰：“吾抱此半生，不谓遇知音于此地。\n”款扉扣之。\n媪曰：“吾夫存日，以弹絮为业。\n今客鼓此，酷类其声耳。\n”山人默然而反。"},
{"title": "一落索·眉共春山争秀", "author": "周邦彦", "dynasty": "宋代", "content": "眉共春山争秀。\n可怜长皱。\n莫将清泪湿花枝，恐花也、如人瘦。\n清润玉箫闲久。\n知音稀有，欲知日日倚阑愁，但问取、亭前柳。"},
{"title": "渔父·收却纶竿落照红", "author": "纳兰性德", "dynasty": "清代", "content": "收却纶竿落照红，秋风宁为剪芙蓉。\n人淡淡，水蒙蒙，吹入芦花短笛中。"},
{"title": "段太尉逸事状", "author": "柳宗元", "dynasty": "唐代", "content": "太尉始为泾州刺史时，汾阳王以副元帅居蒲。\n王子晞为尚书，领行营节度使，寓军邠州，纵士卒无赖。\n邠人偷嗜暴恶者，卒以货窜名军伍中，则肆志，吏不得问。\n日群行丐取于市，不嗛，辄奋击折人手足，椎釜鬲瓮盎盈道上，袒臂徐去，至撞杀孕妇人。\n邠宁节度使白孝德以王故，戚不敢言。\n　　太尉自州以状白府，愿计事。\n至则曰：“天子以生人付公理，公见人被暴害，因恬然。\n且大乱，若何？”孝德曰：“愿奉教。\n”太尉曰：“某为泾州，甚适，少事；今不忍人无寇暴死，以乱天子边事。\n公诚以都虞候命某者，能为公已乱，使公之人不得害。\n”孝德曰：“幸甚！”如太尉请。\n　　既署一月，晞军士十七人入市取酒，又以刃刺酒翁，坏酿器，酒流沟中。\n太尉列卒取十七人，皆断头注槊上，植市门外。\n晞一营大噪，尽甲。\n孝德震恐，召太尉曰：“将奈何？”太尉曰：“无伤也！请辞于军。\n”孝德使数十人从太尉，太尉尽辞去。\n解佩刀，选老躄者一人持马，至晞门下。\n甲者出，太尉笑且入曰：“杀一老卒，何甲也？吾戴吾头来矣！”甲者愕。\n因谕曰：“尚书固负若属耶？副元帅固负若属耶？奈何欲以乱败郭氏？为白尚书，出听我言。\n”晞出见太尉。\n太尉曰：“副元帅勋塞天地，当务始终。\n今尚书恣卒为暴，暴且乱，乱天子边，欲谁归罪？罪且及副元帅。\n今邠人恶子弟以货窜名军籍中，杀害人，如是不止，几日不大乱？大乱由尚书出，人皆曰尚书倚副元帅，不戢士。\n然则郭氏功名，其与存者几何？”　　言未毕，晞再拜曰：“公幸教晞以道，恩甚大，愿奉军以从。\n”顾叱左右曰：“皆解甲散还火伍中，敢哗者死！”太尉曰：“吾未晡食，请假设草具。\n”既食，曰：“吾疾作，愿留宿门下。\n”命持马者去，旦日来。\n遂卧军中。\n晞不解衣，戒候卒击柝卫太尉。\n旦，俱至孝德所，谢不能，请改过。\n邠州由是无祸。\n　　先是，太尉在泾州为营田官。\n泾大将焦令谌取人田，自占数十顷，给与农，曰：“且熟，归我半。\n”是岁大旱，野无草，农以告谌。\n谌曰：“我知入数而已，不知旱也。\n”督责益急，农且饥死，无以偿，即告太尉。\n太尉判状辞甚巽，使人求谕谌。\n谌盛怒，召农者曰：“我畏段某耶？何敢言我！”取判铺背上，以大杖击二十，垂死，舆来庭中。\n太尉大泣曰：“乃我困汝！”即自取水洗去血，裂裳衣疮，手注善药，旦夕自哺农者，然后食。\n取骑马卖，市谷代偿，使勿知。\n　　淮西寓军帅尹少荣，刚直士也。\n入见谌，大骂曰：“汝诚人耶？泾州野如赭，人且饥死；而必得谷，又用大杖击无罪者。\n段公，仁信大人也，而汝不知敬。\n今段公唯一马，贱卖市谷入汝，汝又取不耻。\n凡为人傲天灾、犯大人、击无罪者，又取仁者谷，使主人出无马，汝将何以视天地，尚不愧奴隶耶！”谌虽暴抗，然闻言则大愧流汗，不能食，曰：“吾终不可以见段公！”一夕，自恨死。\n　　及太尉自泾州以司农征，戒其族：“过岐，朱泚幸致货币，慎勿纳。\n”及过，泚固致大绫三百匹。\n太尉婿韦晤坚拒，不得命。\n至都，太尉怒曰：“果不用吾言！”晤谢曰：“处贱无以拒也。\n”太尉曰：“然终不以在吾第。\n”以如司农治事堂，栖之梁木上。\n泚反，太尉终，吏以告泚，泚取视，其故封识具存。\n　　太尉逸事如右。\n元和九年月日，永州司马员外置同正员柳宗元谨上史馆。\n　　今之称太尉大节者出入，以为武人一时奋不虑死，以取名天下，不知太尉之所立如是。\n宗元尝出入岐周邠斄间，过真定，北上马岭，历亭障堡戍，窃好问老校退卒，能言其事。\n太尉为人姁姁，常低首拱手行步，言气卑弱，未尝以色待物；人视之，儒者也。\n遇不可，必达其志，决非偶然者。\n会州刺史崔公来，言信行直，备得太尉遗事，覆校无疑，或恐尚逸坠，未集太史氏，敢以状私于执事。\n谨状。"},
{"title": "渔父·渔父饮", "author": "苏轼", "dynasty": "宋代", "content": "渔父饮，谁家去。\n鱼蟹一时分付。\n酒无多少醉为期，彼此不论钱数。"},
{"title": "思母", "author": "与恭", "dynasty": "元代", "content": "霜殒芦花泪湿衣，白头无复倚柴扉。\n去年五月黄梅雨，曾典袈裟籴米归。"},
{"title": "短歌行", "author": "王建", "dynasty": "唐代", "content": "人初生，日初出。\n上山迟，下山疾。\n百年三万六千朝，夜里分将强半日。\n有歌有舞须早为，昨日健于今日时。\n人家见生男女好，不知男女催人老。\n短歌行，无乐声。"},
{"title": "步虚", "author": "司空图", "dynasty": "唐代", "content": "阿母亲教学步虚，三元长遣下蓬壶。\n云韶韵俗停瑶瑟，鸾鹤飞低拂宝炉。"},
{"title": "桃花源诗", "author": "陶渊明", "dynasty": "魏晋", "content": "嬴氏乱天纪，贤者避其世。\n黄绮之商山，伊人亦云逝。\n往迹浸复湮，来径遂芜废。\n相命肆农耕，日入从所憩。\n桑竹垂余荫，菽稷随时艺；春蚕收长丝，秋熟靡王税。\n荒路暧交通，鸡犬互鸣吠。\n俎豆犹古法，衣裳无新制。\n童孺纵行歌，班白欢游诣。\n草荣识节和，木衰知风厉。\n虽无纪历志，四时自成岁。\n怡然有余乐，于何劳智慧？奇踪隐五百，一朝敞神界。\n淳薄既异源，旋复还幽蔽。\n借问游方士，焉测尘嚣外。\n愿言蹑清风，高举寻吾契。"},
{"title": "忆母", "author": "倪瑞璿", "dynasty": "清代", "content": "河广难航莫我过，未知安否近如何？暗中时滴思亲泪，只恐思儿泪更多。"},
{"title": "水仙子·怀古", "author": "张可久", "dynasty": "元代", "content": "秋风远塞皂雕旗，明月高台金凤杯。\n红妆肯为苍生计，女妖娆能有几？两蛾眉千古光辉：汉和番昭君去，越吞吴西子归。\n战马空肥。"},
{"title": "行香子·寓意", "author": "苏轼", "dynasty": "宋代", "content": "三入承明。\n四至九卿。\n问书生、何辱何荣。\n金张七叶，纨绮貂缨。\n无汗马事，不献赋，不明经。\n成都卜肆。\n寂寞君平。\n郑子真、岩谷躬耕。\n寒灰炙手，人重人轻。\n除竺乾学，得无念，得无名。"},
{"title": "先妣事略", "author": "归有光", "dynasty": "明代", "content": "先妣周孺人，弘治元年二月二十一日生。\n年十六年来归。\n逾年生女淑静，淑静者大姊也；期而生有光；又期而生女子，殇一人，期而不育者一人；又逾年生有尚，妊十二月；逾年，生淑顺；一岁，又生有功。\n有功之生也，孺人比乳他子加健。\n然数颦蹙顾诸婢曰：“吾为多子苦！”老妪以杯水盛二螺进，曰：“饮此，后妊不数矣。\n”孺人举之尽，喑不能言。\n　　正德八年五月二十三日，孺人卒。\n诸儿见家人泣，则随之泣。\n然犹以为母寝也，伤哉！于是家人延画工画，出二子，命之曰：鼻以上画有光，鼻以下画大姊。\n以二子肖母也。\n　　孺人讳桂。\n外曾祖讳明。\n外祖讳行，太学生。\n母何氏，世居吴家桥，去县城东南三十里；由千墩浦而南，直桥并小港以东，居人环聚，尽周氏也。\n外祖与其三兄皆以资雄，敦尚简实；与人姁姁说村中语，见子弟甥侄无不爱。\n　　孺人之吴家桥则治木绵；入城则缉纑，灯火荧荧，每至夜分。\n外祖不二日使人问遗。\n孺人不忧米盐，乃劳苦若不谋夕。\n冬月炉火炭屑，使婢子为团，累累暴阶下。\n室靡弃物，家无闲人。\n儿女大者攀衣，小者乳抱，手中纫缀不辍。\n户内洒然。\n遇僮奴有恩，虽至棰楚，皆不忍有后言。\n吴家桥岁致鱼蟹饼饵，率人人得食。\n家中人闻吴家桥人至，皆喜。\n有光七岁，与从兄有嘉入学，每阴风细雨，从兄辄留，有光意恋恋，不得留也。\n孺人中夜觉寝，促有光暗诵《孝经》即熟读，无一字龃龉，乃喜。\n　　孺人卒，母何孺人亦卒。\n周氏家有羊狗之痾。\n舅母卒，四姨归顾氏，又卒，死三十人而定。\n惟外祖与二舅存。\n　　孺人死十一年，大姊归王三接，孺人所许聘者也。\n十二年，有光补学官弟子，十六年而有妇，孺人所聘者也。\n期而抱女，抚爱之，益念孺人。\n中夜与其妇泣，追惟一二，仿佛如昨，馀则茫然矣。\n世乃有无母之人，天乎？痛哉！"},
{"title": "高轩过", "author": "李贺", "dynasty": "唐代", "content": "韩员外愈皇甫侍御湜见过因而命作华裾织翠青如葱，金环压辔摇玲珑。\n马蹄隐耳声隆隆，入门下马气如虹。\n云是东京才子，文章巨公。\n二十八宿罗心胸，九精耿耿贯当中。\n殿前作赋声摩空，笔补造化天无功。\n庞眉书客感秋蓬，谁知死草生华风。\n我今垂翅附冥鸿，他日不羞蛇作龙。"},
{"title": "墨萱图二首·其二", "author": "王冕", "dynasty": "元代", "content": "萱草生北堂，颜色鲜且好。\n对之有馀饮，背之那可道？人子孝顺心，岂在荣与槁？昨宵天雨霜，江空岁华老。\n游子未能归，感慨心如捣。"},
{"title": "五美吟·明妃", "author": "曹雪芹", "dynasty": "清代", "content": "绝艳惊人出汉宫，红颜命薄古今同。\n君王纵使轻颜色，予夺权何畀画工？"},
{"title": "浣溪沙·十八年来堕世间", "author": "纳兰性德", "dynasty": "清代", "content": "十八年来堕世间，吹花嚼蕊弄冰弦。\n多情情寄阿谁边。\n紫玉钗斜灯影背，红绵粉冷枕函偏。\n相看好处却无言。"},
{"title": "浣溪沙·惆怅梦余山月斜", "author": "韦庄", "dynasty": "唐代", "content": "惆怅梦余山月斜，孤灯照壁背窗纱。\n小楼高阁谢娘家。\n暗想玉容何所似？一枝春雪冻梅花，满身香雾簇朝霞。"},
{"title": "送母回乡", "author": "李商隐", "dynasty": "唐代", "content": "停车茫茫顾，困我成楚囚。\n感伤从中起，悲泪哽在喉。\n慈母方病重，欲将名医投。\n车接今在急，天竟情不留！母爱无所报，人生更何求！"},
{"title": "严先生祠堂记", "author": "范仲淹", "dynasty": "宋代", "content": "先生，汉光武之故人也。\n相尚以道。\n及帝握《赤符》，乘六龙，得圣人之时，臣妾亿兆，天下孰加焉？惟先生以节高之。\n既而动星象，归江湖，得圣人之清。\n泥涂轩冕，天下孰加焉？惟光武以礼下之。\n　　在《蛊》之上九，众方有为，而独“不事王侯，高尚其事”，先生以之。\n在《屯》之初九，阳德方亨，而能“以贵下贱，大得民也”，光武以之。\n盖先生之心，出乎日月之上；光武之量，包乎天地之外。\n微先生，不能成光武之大，微光武，岂能遂先生之高哉？而使贪夫廉，懦夫立，是大有功于名教也。\n　　仲淹来守是邦，始构堂而奠焉，乃复为其后者四家，以奉祠事。\n又从而歌曰∶“云山苍苍，江水泱泱，先生之风，山高水长！”"},
{"title": "七绝·屈原", "author": "毛泽东", "dynasty": "近现代", "content": "屈子当年赋楚骚，手中握有杀人刀。\n艾萧太盛椒兰少，一跃冲向万里涛。"},
{"title": "笑歌行", "author": "李白", "dynasty": "唐代", "content": "笑矣乎，笑矣乎。\n君不见曲如钩，古人知尔封公侯。\n君不见直如弦，古人知尔死道边。\n张仪所以只掉三寸舌，苏秦所以不垦二顷田。\n笑矣乎，笑矣乎。\n君不见沧浪老人歌一曲，还道沧浪濯吾足。\n平生不解谋此身，虚作离骚遣人读。\n笑矣乎，笑矣乎。\n赵有豫让楚屈平，卖身买得千年名。\n巢由洗耳有何益，夷齐饿死终无成。\n君爱身后名，我爱眼前酒。\n饮酒眼前乐，虚名何处有。\n男儿穷通当有时，曲腰向君君不知。\n猛虎不看几上肉，洪炉不铸囊中锥。\n笑矣乎，笑矣乎。\n宁武子，朱买臣，扣角行歌背负薪。\n今日逢君君不识，岂得不如佯狂人。"},
{"title": "巴女词", "author": "李白", "dynasty": "唐代", "content": "巴水急如箭，巴船去若飞。\n十月三千里，郎行几岁归。"},
{"title": "聪明累", "author": "曹雪芹", "dynasty": "清代", "content": "机关算尽太聪明，反算了卿卿性命！生前心已碎，死后性空灵。\n家富人宁，终有个，家亡人散各奔腾。\n枉费了，意悬悬半世心；好一似，荡悠悠三更梦。\n忽喇喇似大厦倾，昏惨惨似灯将尽。\n呀！一场欢喜忽悲辛。\n叹人世，终难定！"},
{"title": "丽人赋", "author": "沈约", "dynasty": "南北朝", "content": "有客弱冠未仕，缔交戚里，驰骛王室，遨游许史。\n归而称曰：狭邪才女，铜街丽人，亭亭似月，嬿婉如春，凝情待价，思尚衣巾。\n芳逾散麝，色茂开莲。\n陆离羽佩，杂错花钿。\n响罗衣而不进，隐明镫而未前。\n中步檐而一息，顺长廊而回归。\n池翻荷而纳影，风动竹而吹衣。\n薄暮延伫，宵分乃至。\n出暗入光，含羞隐媚。\n垂罗曳锦，鸣瑶动翠。\n来脱薄妆，去留馀腻。\n沾粉委露，理鬓清渠。\n落花入领，微风动裾。"},
{"title": "点绛唇·离恨", "author": "苏轼", "dynasty": "宋代", "content": "月转乌啼，画堂宫徵生离恨。\n美人愁闷。\n不管罗衣褪。\n清泪斑斑，挥断柔肠寸。\n嗔人问。\n背灯偷揾，拭尽残妆粉。"},
{"title": "文王", "author": "佚名", "dynasty": "先秦", "content": "文王在上，於昭於天。\n周虽旧邦，其命维新。\n有周不显，帝命不时。\n文王陟降，在帝左右。\n亹亹文王，令闻不已。\n陈锡哉周，侯文王孙子。\n文王孙子，本支百世，凡周之士，不显亦世。\n世之不显，厥犹翼翼。\n思皇多士，生此王国。\n王国克生，维周之桢；济济多士，文王以宁。\n穆穆文王，于缉熙敬止。\n假哉天命，有商孙子。\n商之孙子，其丽不亿。\n上帝既命，侯于周服。\n侯服于周，天命靡常。\n殷士肤敏，祼将于京。\n厥作祼将，常服黼冔。\n王之荩臣，无念尔祖。\n无念尔祖，聿修厥德。\n永言配命，自求多福。\n殷之未丧师，克配上帝。\n宜鉴于殷，骏命不易！命之不易，无遏尔躬。\n宣昭义问，有虞殷自天。\n上天之载，无声无臭。\n仪刑文王，万邦作孚。"},
{"title": "眼儿媚·一寸横波惹春留", "author": "厉鹗", "dynasty": "清代", "content": "一寸横波惹春留，何止最宜秋。\n妆残粉薄，矜严消尽，只有温柔。\n当时底事匆匆去？悔不载扁舟。\n分明记得，吹花小径，听雨高楼。"},
{"title": "采桑子·西楼月下当时见", "author": "晏几道", "dynasty": "宋代", "content": "西楼月下当时见，泪粉偷匀。\n歌罢还颦。\n恨隔炉烟看未真。\n别来楼外垂杨缕，几换青春。\n倦客红尘。\n长记楼中粉泪人。"},
{"title": "苏武", "author": "李白", "dynasty": "唐代", "content": "苏武在匈奴，十年持汉节。\n白雁上林飞，空传一书札。\n牧羊边地苦，落日归心绝。\n渴饮月窟冰，饥餐天上雪。\n东还沙塞远，北怆河梁别。\n泣把李陵衣，相看泪成血。"},
{"title": "满江红·忧喜相寻", "author": "苏轼", "dynasty": "宋代", "content": "董毅夫名钺，自梓漕得罪，罢官东川，归鄱阳，过东坡于齐安。\n怪其丰暇自得，余问之。\n曰：“吾再娶柳氏，三日而去官。\n吾固不戚戚，而优柳氏不能忘怀于进退也。\n已而欣然，同忧共若处富贵，吾是以益安焉。\n”命其侍儿歌其所作《满江红》。\n嗟叹之不足，乃次其韵。\n忧喜相寻，风雨过、一江春绿。\n巫峡梦、至今空有，乱山屏簇。\n何似伯鸾携德耀，箪瓢未足清欢足。\n渐粲然、光彩照阶庭，生兰玉。\n幽梦里，传心曲。\n肠断处，凭他续。\n文君婿知否，笑君卑辱。\n君不见周南歌汉广，天教夫子休乔木。\n便相将、左手抱琴书，云间宿。"},
{"title": "赠头陀师", "author": "刘商", "dynasty": "唐代", "content": "少壮从戎马上飞，雪山童子未缁衣。\n秋山年长头陀处，说我军前射虎归。"},
{"title": "临江仙·给丁玲同志", "author": "毛泽东", "dynasty": "近现代", "content": "壁上红旗飘落照，西风漫卷孤城。\n保安人物一时新。\n洞中开宴会，招待出牢人。\n纤笔一枝谁与似？三千毛瑟精兵。\n阵图开向陇山东。\n昨天文小姐，今日武将军。"},
{"title": "次石湖书扇韵", "author": "姜夔", "dynasty": "宋代", "content": "桥西一曲水通村，岸阁浮萍绿有痕。\n家住石湖人不到，藕花多处别开门。"},
{"title": "项羽本纪赞", "author": "司马迁", "dynasty": "两汉", "content": "太史公曰：吾闻之周生曰：“舜目盖重瞳子。\n”又闻项羽亦重瞳子。\n羽岂其苗裔邪？何兴之暴也？夫秦失其政，陈涉首难，豪杰蜂起，相与并争，不可胜数。\n然羽非有尺寸，乘势起陇亩之中，三年，遂将五诸侯灭秦，分裂天下而封王侯，政由羽出，号为霸王，位虽不终，近古以来，未尝有也。\n及羽背关怀楚，放逐义帝而自立，怨王侯叛己，难矣。\n自矜功伐，奋其私智，而不师古，谓霸王之业，欲以力征经营天下，五年，卒亡其国，身死东城，尚不觉寤，而不自责，过矣。\n乃引“天亡我，非用兵之罪也”，岂不谬哉！"},
{"title": "淮上渔者", "author": "郑谷", "dynasty": "唐代", "content": "白头波上白头翁，家逐船移江浦风。\n一尺鲈鱼新钓得，儿孙吹火荻花中。"},
{"title": "秦王饮酒", "author": "李贺", "dynasty": "唐代", "content": "秦王骑虎游八极，剑光照空天自碧。\n羲和敲日玻璃声，劫灰飞尽古今平。\n龙头泻酒邀酒星，金槽琵琶夜枨枨。\n洞庭雨脚来吹笙，酒酣喝月使倒行。\n银云栉栉瑶殿明，宫门掌事报一更。\n花楼玉凤声娇狞，海绡红文香浅清，黄鹅跌舞千年觥。\n仙人烛树蜡烟轻，清琴醉眼泪泓泓。"},
{"title": "定西番·细雨晓莺春晚", "author": "温庭筠", "dynasty": "唐代", "content": "细雨晓莺春晚。\n人似玉，柳如眉，正相思。\n罗幕翠帘初卷，镜中花一枝。\n肠断塞门消息，雁来稀。"},
{"title": "七律·咏贾谊", "author": "毛泽东", "dynasty": "近现代", "content": "少年倜傥廊庙才，壮志未酬事堪哀。\n胸罗文章兵百万，胆照华国树千台。\n雄英无计倾圣主，高节终竟受疑猜。\n千古同惜长沙傅，空白汨罗步尘埃。"},
{"title": "晋灵公不君", "author": "左丘明", "dynasty": "先秦", "content": "晋灵公不君。\n厚敛以雕墙。\n从台上弹人，而观其辟丸也。\n宰夫胹熊蹯不熟，杀之，寘诸畚，使妇人载以过朝。\n赵盾、士季见其手，问其故而患之。\n将谏，士季曰：“谏而不入，则莫之继也。\n会请先，不入，则子继之。\n”三进及溜，而后视之。\n曰：“吾知所过矣，将改之。\n”稽首而对曰：“人谁无过？过而能改，善莫大焉。\n诗曰：‘靡不有初，鲜克有终。\n’夫如是，则能补过者鲜矣。\n君能有终，则社稷之固也，岂惟群臣赖之。\n又曰：‘衮职有阙，惟仲山甫补之。\n’能补过也。\n君能补过，衮不废矣。\n”　　犹不改。\n宣子骤谏。\n公患之，使鉏麑贼之。\n晨往，寝门辟矣。\n盛服将朝，尚早，坐而假寐。\n麑退，叹而言曰：“不忘恭敬，民之主也。\n贼民之主，不忠；弃君之命，不信。\n有一于此，不如死也。\n”触槐而死。\n　　秋九月，晋侯饮赵盾酒，伏甲将攻之。\n其右提弥明知之,趋登，曰：“臣侍君宴，过三爵，非礼也。\n”遂扶以下。\n公嗾夫獒焉。\n明搏而杀之。\n盾曰：“弃人用犬，虽猛何为！”斗且出。\n提弥明死之。\n　　初，宣子田于首山，舍于翳桑。\n见灵辄饿，问其病，曰：“不食三日矣。\n”食之，舍其半。\n问之，曰：“宦三年矣，未知母之存否。\n今近焉，请以遗之。\n”使尽之，而为之箪食与肉，寘诸橐以与之。\n既而与为公介，倒戟以御公徒，而免之。\n问何故，对曰：“翳桑之饿人也。\n”问其名居，不告而退。\n——遂自亡也。\n　　乙丑，赵穿攻灵公于桃园。\n宣子未出山而复。\n大史书曰：“赵盾弑其君。\n”以示于朝。\n宣子曰：“不然。\n”对曰：“子为正卿，亡不越竟，反不讨贼，非子而谁？”宣子曰：“乌呼！‘我之怀矣，自诒伊戚’，其我之谓矣！”　　孔子曰：“董狐，古之良史也，书法不隐。\n赵盾，古之良大夫也，为法受恶。\n惜也，越竟乃免。\n”　　宣子使赵穿逆公子黑臀于周而立之。\n壬申，朝于武宫。"},
{"title": "寄赠薛涛", "author": "元稹", "dynasty": "唐代", "content": "锦江滑腻蛾眉秀，幻出文君与薛涛。\n言语巧偷鹦鹉舌，文章分得凤凰毛。\n纷纷辞客多停笔，个个公卿欲梦刀。\n别后相思隔烟水，菖蒲花发五云高。"},
{"title": "鲁仲连义不帝秦", "author": "佚名", "dynasty": "先秦", "content": "秦围赵之邯郸。\n魏安釐王使将军晋鄙救赵，畏秦，止于荡阴不进。\n　　魏王使客将军辛垣衍间入邯郸，因平原君谓赵王曰：“秦所以急围赵者，前与齐闵王争强为帝，已而复归帝，以齐故；今齐闵王已益弱，方今唯秦雄天下，此非必贪邯郸，其意欲求为帝。\n赵诚发使尊秦昭王为帝，秦必喜，罢兵去。\n”平原君犹豫未有所决。\n　　此时鲁仲连适游赵，会秦围赵，闻魏将欲令赵尊秦为帝，乃见平原君，曰：“事将奈何矣？”平原君曰：“胜也何敢言事！百万之众折于外，今又内围邯郸而不去。\n魏王使客将军辛垣衍令赵帝秦，今其人在是。\n胜也何敢言事！”鲁连曰：“始吾以君为天下之贤公子也，吾乃今然后知君非天下之贤公子也。\n梁客辛垣衍安在？吾请为君责而归之！”平原君曰：“胜请为召而见之于先生。\n”　　平原君遂见辛垣衍曰：“东国有鲁连先生，其人在此，胜请为绍介，而见之于先生。\n”辛垣衍曰：“吾闻鲁连先生，齐国之高士也。\n衍，人臣也，使事有职，吾不愿见鲁连先生也。\n”平原君曰：“胜已泄之矣。\n”辛垣衍许诺。\n　　鲁连见辛垣衍而无言。\n辛垣衍曰：“吾视居此围城之中者，皆有求于平原君者也。\n今吾视先生之玉貌，非有求于平原君者，曷为久居此围城中而不去也？”鲁连曰：“世以鲍焦无从容而死者，皆非也。\n今众人不知，则为一身。\n彼秦，弃礼义，上首功之国也，权使其士，虏使其民，彼则肆然而为帝，过而遂正于天下，则连有赴东海而死耳，吾不忍为之民也！所为见将军者，欲以助赵也。\n”辛垣衍曰：“先生助之奈何？”鲁连曰：“吾将使梁及燕助之，齐楚则固助之矣。\n”辛垣衍曰：“燕则吾请以从矣；若乃梁，则吾梁人也，先生恶能使梁助之耶？”鲁连曰：“梁未睹秦称帝之害故也；使梁睹秦称帝之害，则必助赵矣。\n”辛垣衍曰：“秦称帝之害将奈何？”鲁仲连曰：“昔齐威王尝为仁义矣，率天下诸侯而朝周。\n周贫且微，诸侯莫朝，而齐独朝之。\n居岁余，周烈王崩，诸侯皆吊，齐后往。\n周怒，赴于齐曰：‘天崩地坼，天子下席，东藩之臣田婴齐后至，则斮之！’威王勃然怒曰：‘叱嗟！而母，婢也！’卒为天下笑。\n故生则朝周，死则叱之，诚不忍其求也。\n彼天子固然，其无足怪。\n”　　辛垣衍曰：“先生独未见夫仆乎？十人而从一人者，宁力不胜、智不若邪？畏之也。\n”鲁仲连曰：“然梁之比于秦，若仆邪？”辛垣衍曰：“然。\n”鲁仲连曰：“然则吾将使秦王烹醢梁王！”辛垣衍怏然不悦，曰：“嘻！亦太甚矣，先生之言也！先生又恶能使秦王烹醢梁王？”鲁仲连曰：“固也！待吾言之：昔者鬼侯、鄂侯、文王，纣之三公也。\n鬼侯有子而好，故入之于纣，纣以为恶，醢鬼侯；鄂侯争之急，辨之疾，故脯鄂侯；文王闻之，喟然而叹，故拘之于牖里之库百日，而欲令之死。\n曷为与人俱称帝王，卒就脯醢之地也？“　　“齐闵王将之鲁，夷维子执策而从，谓鲁人曰：‘子将何以待吾君？’鲁人曰：‘吾将以十太牢待子之君。\n’夷维子曰：‘子安取礼而来待吾君？彼吾君者，天子也。\n天子巡狩，诸侯辟舍，纳筦键，摄衽抱几，视膳于堂下；天子已食，而听退朝也。\n’鲁人投其钥，不果纳，不得入于鲁。\n将之薛，假涂于邹。\n当是时，邹君死，闵王欲入吊。\n夷维子谓邹之孤曰：‘天子吊，主人必将倍殡柩，设北面于南方，然后天子南面吊也。\n’邹之群臣曰：‘必若此，吾将伏剑而死。\n’故不敢入于邹。\n邹、鲁之臣，生则不得事养，死则不得饭含，然且欲行天子之礼于邹、鲁之臣，不果纳。\n今秦万乘之国，梁亦万乘之国，交有称王之名。\n睹其一战而胜，欲从而帝之，是使三晋之大臣，不如邹、鲁之仆妾也。\n　　“且秦无已而帝，则且变易诸侯之大臣，彼将夺其所谓不肖，而予其所谓贤，夺其所憎，而与其所爱；彼又将使其子女谗妾，为诸侯妃姬，处梁之宫，梁王安得晏然而已乎？而将军又何以得故宠乎？”　　于是辛垣衍起，再拜谢曰：“始以先生为庸人，吾乃今日而知先生为天下之士也！吾请去，不敢复言帝秦！”　　秦将闻之，为却军五十里。\n适会魏公子无忌夺晋鄙军以救赵击秦，秦军引而去。\n　　于是平原君欲封鲁仲连。\n鲁仲连辞让者三，终不肯受。\n平原君乃置酒，酒酣，起，前，以千金为鲁连寿。\n鲁连笑曰：“所贵于天下之士者，为人排患释难、解纷乱而无所取也。\n即有所取者，是商贾之人也。\n仲连不忍为也。\n”遂辞平原君而去，终身不复见。"},
{"title": "小桃红·胖妓", "author": "王和卿", "dynasty": "元代", "content": "夜深交颈效鸳鸯，锦被翻红浪。\n雨歇云收那情况，难当，一翻翻在人身上。\n偌长偌大，偌粗偌胖，压扁沈东阳。"},
{"title": "庭燎", "author": "佚名", "dynasty": "先秦", "content": "夜如何其？夜未央，庭燎之光。\n君子至止，鸾声将将。\n夜如何其？夜未艾，庭燎晣晣。\n君子至止，鸾声哕哕。\n夜如何其？夜乡晨，庭燎有辉。\n君子至止，言观其旂。"},
{"title": "浣溪沙·一半残阳下小楼", "author": "纳兰性德", "dynasty": "清代", "content": "一半残阳下小楼，朱帘斜控软金钩。\n倚阑无绪不能愁。\n有个盈盈骑马过，薄妆浅黛亦风流。\n见人羞涩却回头。"},
{"title": "口号吴王美人半醉", "author": "李白", "dynasty": "唐代", "content": "风动荷花水殿香，姑苏台上宴吴王。\n西施醉舞娇无力，笑倚东窗白玉床。"},
{"title": "玉壶吟", "author": "李白", "dynasty": "唐代", "content": "烈士击玉壶，壮心惜暮年。\n三杯拂剑舞秋月，忽然高咏涕泗涟。\n凤凰初下紫泥诏，谒帝称觞登御筵。\n揄扬九重万乘主，谑浪赤墀青琐贤。\n朝天数换飞龙马，敕赐珊瑚白玉鞭。\n世人不识东方朔，大隐金门是谪仙。\n西施宜笑复宜颦，丑女效之徒累身。\n君王虽爱蛾眉好，无奈宫中妒杀人！"},
{"title": "潮州韩文公庙碑", "author": "苏轼", "dynasty": "宋代", "content": "匹夫而为百世师，一言而为天下法。\n是皆有以参天地之化，关盛衰之运，其生也有自来，其逝也有所为。\n故申、吕自岳降，傅说为列星，古今所传，不可诬也。\n孟子曰：“我善养吾浩然之气。\n”是气也，寓于寻常之中，而塞乎天地之间。\n卒然遇之，则王公失其贵，晋、楚失其富，良、平失其智，贲、育失其勇，仪、秦失其辩。\n是孰使之然哉？其必有不依形而立，不恃力而行，不待生而存，不随死而亡者矣。\n故在天为星辰，在地为河岳，幽则为鬼神，而明则复为人。\n此理之常，无足怪者。\n　　自东汉以来，道丧文弊，异端并起，历唐贞观、开元之盛，辅以房、杜、姚、宋而不能救。\n独韩文公起布衣，谈笑而麾之，天下靡然从公，复归于正，盖三百年于此矣。\n文起八代之衰，而道济天下之溺；忠犯人主之怒，而勇夺三军之帅：此岂非参天地，关盛衰，浩然而独存者乎？　　盖尝论天人之辨，以谓人无所不至，惟天不容伪。\n智可以欺王公，不可以欺豚鱼；力可以得天下，不可以得匹夫匹妇之心。\n故公之精诚，能开衡山之云，而不能回宪宗之惑；能驯鳄鱼之暴，而不能弭皇甫镈、李逢吉之谤；能信于南海之民，庙食百世，而不能使其身一日安于朝廷之上。\n盖公之所能者天也，其所不能者人也。\n　　始潮人未知学，公命进士赵德为之师。\n自是潮之士，皆笃于文行，延及齐民，至于今，号称易治。\n信乎孔子之言，“君子学道则爱人，小人学道则易使”也。\n潮人之事公也，饮食必祭，水旱疾疫，凡有求必祷焉。\n而庙在刺史公堂之后，民以出入为艰。\n前太守欲请诸朝作新庙，不果。\n元佑五年，朝散郎王君涤来守是邦。\n凡所以养士治民者，一以公为师。\n民既悦服，则出令曰：“愿新公庙者，听！”民欢趋之，卜地于州城之南七里，期年而庙成。\n　　或曰：“公去国万里，而谪于潮，不能一岁而归。\n没而有知，其不眷恋于潮也，审矣。\n”轼曰：“不然！公之神在天下者，如水之在地中，无所往而不在也。\n而潮人独信之深，思之至，焄蒿凄怆，若或见之。\n譬如凿井得泉，而曰水专在是，岂理也哉？”元丰七年，诏拜公昌黎伯，故榜曰：“昌黎伯韩文公之庙。\n”潮人请书其事于石，因作诗以遗之，使歌以祀公。\n其辞曰：“公昔骑龙白云乡，手抉云汉分天章，天孙为织云锦裳。\n飘然乘风来帝旁，下与浊世扫秕糠。\n西游咸池略扶桑，草木衣被昭回光。\n追逐李、杜参翱翔，汗流籍、湜走且僵，灭没倒影不能望。\n作书抵佛讥君王，要观南海窥衡湘，历舜九嶷吊英、皇。\n祝融先驱海若藏，约束蛟鳄如驱羊。\n钧天无人帝悲伤，讴吟下招遣巫阳。\n犦牲鸡卜羞我觞，於粲荔丹与蕉黄。\n公不少留我涕滂，翩然被发下大荒。\n”"},
{"title": "菩萨蛮·哀筝一弄湘江曲", "author": "晏几道", "dynasty": "宋代", "content": "哀筝一弄湘江曲，声声写尽湘波绿。\n纤指十三弦，细将幽恨传。\n当筵秋水慢，玉柱斜飞雁。\n弹到断肠时，春山眉黛低。"},
{"title": "对楚王问", "author": "宋玉", "dynasty": "先秦", "content": "楚襄王问于宋玉曰：“先生其有遗行与？何士民众庶不誉之甚也！”　　宋玉对曰：“唯，然，有之！愿大王宽其罪，使得毕其辞。\n客有歌于郢中者，其始曰《下里》、《巴人》，国中属而和者数千人。\n其为《阳阿》、《薤露》，国中属而和者数百人。\n其为《阳春》、《白雪》，国中有属而和者，不过数十人。\n引商刻羽，杂以流徵，国中属而和者，不过数人而已。\n是其曲弥高，其和弥寡。\n　　故鸟有凤而鱼有鲲。\n凤皇上击九千里，绝云霓，负苍天，足乱浮云，翱翔乎杳冥之上。\n夫蕃篱之鷃，岂能与之料天地之高哉？鲲鱼朝发昆仑之墟，暴鬐于碣石，暮宿于孟诸。\n夫尺泽之鲵，岂能与之量江海之大哉？故非独鸟有凤而鱼有鲲，士亦有之。\n夫圣人瑰意琦行，超然独处，世俗之民，又安知臣之所为哉？”"},
{"title": "七发", "author": "枚乘", "dynasty": "两汉", "content": "楚太子有疾，而吴客往问之，曰：“伏闻太子玉体不安，亦少间乎？”太子曰：“惫！谨谢客。\n”客因称曰：“今时天下安宁，四宇和平，太子方富于年。\n意者久耽安乐，日夜无极，邪气袭逆，中若结轖。\n纷屯澹淡，嘘唏烦酲，惕惕怵怵，卧不得瞑。\n虚中重听，恶闻人声，精神越渫，百病咸生。\n聪明眩曜，悦怒不平。\n久执不废，大命乃倾。\n太子岂有是乎？”太子曰：“谨谢客。\n赖君之力，时时有之，然未至于是也”。\n”客曰：“今夫贵人之子，必宫居而闺处，内有保母，外有傅父，欲交无所。\n饮食则温淳甘膬，脭醲肥厚；衣裳则杂遝曼暖，燂烁热暑。\n虽有金石之坚，犹将销铄而挺解也，况其在筋骨之间乎哉？故曰：纵耳目之欲，恣支体之安者，伤血脉之和。\n且夫出舆入辇，命曰蹶痿之机；洞房清官，命曰寒热之媒；皓齿蛾眉，命曰伐性之斧；甘脆肥脓，命曰腐肠之药。\n今太子肤色靡曼，四支委随，筋骨挺解，血脉淫濯，手足堕窳；越女侍前，齐姬奉后；往来游醼，纵恣于曲房隐间之中。\n此甘餐毒药，戏猛兽之爪牙也。\n所从来者至深远，淹滞永久而不废，虽令扁鹊治内，巫咸治外，尚何及哉！今如太子之病者，独宜世之君子，博见强识，承间语事，变度易意，常无离侧，以为羽翼。\n淹沈之乐，浩唐之心，遁佚之志，其奚由至哉！’’太子曰：“诺。\n病已，请事此言。\n”　　客曰：“今太子之病，可无药石针刺灸疗而已，可以要言妙道说而去也。\n不欲闻之乎？”太子曰：“仆愿闻之。\n”　　客曰：“龙门之桐，高百尺而无枝。\n中郁结之轮菌，根扶疏以分离。\n上有千仞之峰，下临百丈之溪。\n湍流遡波，又澹淡之。\n其根半死半生。\n冬则烈风漂霰、飞雪之所激也，夏则霄霆、霹雳之所感也。\n朝则鹂黄、鳱鴠鸣焉，暮则羁雌、迷鸟宿焉。\n独鹄晨号乎其上，鹍鸡哀鸣翔乎其下。\n于是背秋涉冬，使琴挚斫斩以为琴，野茧之丝以为弦，孤子之钩以为隐，九寡之珥以为约。\n使师堂操《畅》，伯子牙为之歌。\n歌曰：‘麦秀蔪兮雉朝飞，向虚壑兮背槁槐，依绝区兮临回溪。\n’飞鸟闻之，翕翼而不能去；野兽闻之，垂耳而不能行；蚑、蟜、蝼、蚁闻之，柱喙而不能前。\n此亦天下之至悲也，太子能强起听之乎？”太子曰：“仆病未能也。\n”　　客曰：“犓牛之腴，菜以笋蒲。\n肥狗之和，冒以山肤。\n楚苗之食，安胡之飰，抟之不解，一啜而散。\n于是使伊尹煎熬，易牙调和。\n熊蹯之胹，芍药之酱。\n薄耆之炙，鲜鲤之鱠。\n秋黄之苏，白露之茹。\n兰英之酒，酌以涤口。\n山梁之餐，豢豹之胎。\n小飰大歠，如汤沃雪。\n此亦天下之至美也，太子能强起尝之乎？”太子曰：“仆病未能也。\n”　　客曰：“钟、岱之牡，齿至之车，前似飞鸟，后类距虚。\n穱麦服处，躁中烦外。\n羁坚辔，附易路。\n于是伯乐相其前后，王良、造父为之御，秦缺、楼季为之右。\n此两人者，马佚能止之，车覆能起之。\n于是使射千镒之重，争千里之逐。\n此亦天下之至骏也，太子能强起乘之乎？”太子曰：“仆病未能也。\n”　　客曰：“既登景夷之台，南望荆山，北望汝海，左江右湖，其乐无有。\n于是使博辩之士，原本山川，极命草木，比物属事，离辞连类。\n浮游览观，乃下置酒于虞杯之宫。\n连廊四注，台城层构，纷纭玄绿。\n辇道邪交，黄池纡曲。\n溷章、白鹭，孔鸟、鶤鹄，鵷雏、鵁鶄，翠鬣紫缨。\n螭龙、德牧，邕邕群鸣。\n阳鱼腾跃，奋翼振鳞。\n漃漻薵蓼，蔓草芳苓。\n女桑、河柳，素叶紫茎。\n苗松、豫章，条上造天。\n梧桐、并阊，极望成林。\n众芳芬郁，乱于五风。\n从容猗靡，消息阳阴。\n列坐纵酒，荡乐娱心。\n景春佐酒，杜连理音。\n滋味杂陈，肴糅错该。\n练色娱目，流声悦耳。\n于是乃发《激楚》之结风，扬郑、卫之皓乐。\n使先施、徵舒、阳文、段干、吴娃、闾娵、傅予之徒，杂裾垂髾，目窕心与。\n揄流波，杂杜若，蒙清尘，被兰泽，嬿服而御。\n此亦天下之靡丽、皓侈、广博之乐也，太子能强起游乎？太子曰：“仆病未能也。\n”　　客曰：“将为太子驯骐骥之马，驾飞軨之舆，乘牡骏之乘。\n右夏服之劲箭，左乌号之雕弓。\n游涉乎云林，周驰乎兰泽，弭节乎江浔。\n掩青苹，游清风。\n陶阳气，荡春心。\n逐狡兽，集轻禽。\n于是极犬马之才，困野兽之足，穷相御之智巧，恐虎豹，慴鸷鸟。\n逐马鸣镳，鱼跨麋角。\n履游麕兔，蹈践麖鹿，汗流沫坠，寃伏陵窘。\n无创而死者，固足充后乘矣。\n此校猎之至壮也，太子能强起游乎？”太子曰：“卜病未能也。\n”然阳气见于眉宇之间，侵淫而上，几满大宅。\n　　客见太子有悦色，遂推而进之曰：“冥火薄天，兵车雷运，旌旗偃蹇，羽毛肃纷。\n驰骋角逐，慕味争先。\n徼墨广博，观望之有圻；纯粹全牺，献之公门。\n太子曰：“善！愿复闻之。\n”　　客曰：“未既。\n于是榛林深泽，烟云闇莫，兕虎并作。\n毅武孔猛，袒裼身薄。\n白刃磑磑，矛戟交错。\n收获掌功，赏赐金帛。\n掩苹肆若，为牧人席。\n旨酒嘉肴，羞炰脍灸，以御宾客。\n涌觞并起，动心惊耳。\n诚不必悔，决绝以诺；贞信之色，形于金石。\n高歌陈唱，万岁无斁。\n此真太子之所喜也，能强起而游乎？”太子曰：“仆甚愿从，直恐为诸大夫累耳。\n”然而有起色矣。\n　　客曰：“将以八月之望，与诸侯远方交游兄弟，并往观涛乎广陵之曲江。\n至则未见涛之形也，徒观水力之所到，则恤然足以骇矣。\n观其所驾轶者，所擢拔者，所扬汩者，所温汾者，所涤汔者，虽有心略辞给，固未能缕形其所由然也。\n怳兮忽兮，聊兮栗兮，混汩汩兮，忽兮慌兮，俶兮傥兮，浩瀇瀁兮，慌旷旷兮。\n秉意乎南山，通望乎东海。\n虹洞兮苍天，极虑乎崖涘。\n流揽无穷，归神日母。\n汩乘流而下降兮，或不知其所止。\n或纷纭其流折兮，忽缪往而不来。\n临朱汜而远逝兮，中虚烦而益怠。\n莫离散而发曙兮，内存心而自持。\n于是澡概胸中，洒练五藏，澹澉手足，頮濯发齿。\n揄弃恬怠，输写淟浊，分决狐疑，发皇耳目。\n当是之时，虽有淹病滞疾，犹将伸伛起躄，发瞽披聋而观望之也，况直眇小烦懑，酲醲病酒之徒哉！故曰：发蒙解惑，不足以言也。\n”太子曰：“善，然则涛何气哉？”　　客曰：“不记也。\n然闻于师曰，似神而非者三：疾雷闻百里；江水逆流，海水上潮；山出内云，日夜不止。\n衍溢漂疾，波涌而涛起。\n其始起也，洪淋淋焉，若白鹭之下翔。\n其少进也，浩浩溰溰，如素车白马帷盖之张。\n其波涌而云乱，扰扰焉如三军之腾装。\n其旁作而奔起也，飘飘焉如轻车之勒兵。\n六驾蛟龙，附从太白。\n纯驰皓蜺，前后络绎。\n顒顒卬卬，椐椐强强，莘莘将将。\n壁垒重坚，沓杂似军行。\n訇隐匈磕，轧盘涌裔，原不可当。\n观其两旁，则滂渤怫郁，闇漠感突，上击下律，有似勇壮之卒，突怒而无畏。\n蹈壁冲津，穷曲随隈，逾岸出追。\n遇者死，当者坏。\n初发乎或围之津涯，荄轸谷分。\n回翔青篾，衔枚檀桓。\n弭节伍子之山，通厉骨母之场，凌赤岸，篲扶桑，横奔似雷行，诚奋厥武，如振如怒，沌沌浑浑，状如奔马。\n混混庉庉，声如雷鼓。\n发怒庢沓，清升逾跇，侯波奋振，合战于藉藉之口。\n鸟不及飞，鱼不及回，兽不及走。\n纷纷翼翼，波涌云乱，荡取南山，背击北岸。\n覆亏丘陵，平夷西畔。\n险险戏戏，崩坏陂池，决胜乃罢。\n瀄汩潺湲，披扬流洒。\n横暴之极，鱼鳖失势，颠倒偃侧，沋沋湲湲，蒲伏连延。\n神物怪疑，不可胜言。\n直使人踣焉，洄闇凄怆焉。\n此天下怪异诡观也，太子能强起观之乎？”太子曰：“仆病未能也。\n”　　客曰：“将为太子奏方术之士有资略者，若庄周、魏牟、杨朱、墨翟、便蜎、詹何之伦，使之论天下之精微，理万物之是非。\n孔、老览观，孟子筹之，万不失一。\n此亦天下要言妙道也，太子岂欲闻之乎？”　　于是太子据几而起，曰：“涣乎若一听圣人辩士之言。\n”涊然汗出，霍然病已。"},
{"title": "渔父", "author": "苏轼", "dynasty": "宋代", "content": "渔父笑，轻鸥举，漠漠一江风雨。\n江边骑马是官人，借我孤舟南渡。"},
{"title": "送隐者一绝", "author": "杜牧", "dynasty": "唐代", "content": "无媒径路草萧萧，自古云林远市朝。\n公道世间唯白发，贵人头上不曾饶。"},
{"title": "五美吟·西施", "author": "曹雪芹", "dynasty": "清代", "content": "一代倾城逐浪花，吴宫空自忆儿家。\n效颦莫笑东村女，头白溪边上浣纱。"},
{"title": "子鱼论战", "author": "左丘明", "dynasty": "先秦", "content": "二十有二年春，公伐邾，取须句。\n夏，宋公、卫侯、许男、滕子伐郑。\n秋，八月丁未，及邾人战于升陉。\n冬，十有一月己巳朔，宋公及楚人战于泓，宋师败绩。\n　　楚人伐宋以救郑。\n宋公将战。\n大司马固谏曰：“天之弃商久矣，君将兴之，弗可赦也已。\n”弗听。\n冬十一月己巳朔，宋公及楚人战于泓。\n宋人既成列，楚人未既济。\n司马曰：“彼众我寡，及其未既济也，请击之。\n”公曰：“不可。\n”既济而未成列，又以告。\n公曰：“未可。\n”既陈而后击之，宋师败绩。\n公伤股，门官歼焉。\n　　国人皆咎公。\n公曰：“君子不重伤，不禽二毛。\n古之为军也，不以阻隘也。\n寡人虽亡国之余，不鼓不成列。\n”子鱼曰：“君未知战。\n勍敌之人，隘而不列，天赞我也。\n阻而鼓之，不亦可乎？犹有惧焉！且今之勍者，皆我敌也。\n虽及胡耇，获则取之，何有于二毛？明耻教战，求杀敌也。\n伤未及死，如何勿重？若爱重伤，则如勿伤；爱其二毛，则如服焉。\n三军以利用也，金鼓以声气也。\n利而用之，阻隘可也；声盛致志，鼓儳可也。\n”"},
{"title": "送人游岭南", "author": "司空曙", "dynasty": "唐代", "content": "万里南游客，交州见柳条。\n逢迎人易合，时日酒能消。\n浪晓浮青雀，风温解黑貂。\n囊金如未足，莫恨故乡遥。"},
{"title": "河中之水歌", "author": "萧衍", "dynasty": "南北朝", "content": "河中之水向东流，洛阳女儿名莫愁。\n莫愁十三能织绮，十四采桑南陌头。\n十五嫁为卢家妇，十六生儿字阿侯。\n卢家兰室桂为梁，中有郁金苏合香。\n头上金钗十二行，足下丝履五文章。\n珊瑚挂镜烂生光，平头奴子擎履箱。\n人生富贵何所望，恨不嫁与东家王。"},
{"title": "墨池记", "author": "曾巩", "dynasty": "宋代", "content": "临川之城东，有地隐然而高，以临于溪，曰新城。\n新城之上，有池洼然而方以长，曰王羲之之墨池者，荀伯子《临川记》云也。\n羲之尝慕张芝，临池学书，池水尽黑，此为其故迹，岂信然邪？　　方羲之之不可强以仕，而尝极东方，出沧海，以娱其意于山水之间；岂其徜徉肆恣，而又尝自休于此邪？羲之之书晚乃善，则其所能，盖亦以精力自致者，非天成也。\n然后世未有能及者，岂其学不如彼邪？则学固岂可以少哉，况欲深造道德者邪？　　墨池之上，今为州学舍。\n教授王君盛恐其不章也，书‘晋王右军墨池’之六字于楹间以揭之。\n又告于巩曰：“愿有记”。\n推王君之心，岂爱人之善，虽一能不以废，而因以及乎其迹邪？其亦欲推其事以勉其学者邪？夫人之有一能而使后人尚之如此，况仁人庄士之遗风余思被于来世者何如哉！　　庆历八年九月十二日，曾巩记。"},
{"title": "醉后赠张九旭", "author": "高适", "dynasty": "唐代", "content": "世上谩相识，此翁殊不然。\n兴来书自圣，醉后语尤颠。\n白发老闲事，青云在目前。\n床头一壶酒，能更几回眠？"},
{"title": "奉和令公绿野堂种花", "author": "白居易", "dynasty": "唐代", "content": "绿野堂开占物华，路人指道令公家。\n令公桃李满天下，何用堂前更种花。"},
{"title": "管晏列传", "author": "司马迁", "dynasty": "两汉", "content": "管仲夷吾者，颍上人也。\n少时常与鲍叔牙游，鲍叔知其贤。\n管仲贫困，常欺鲍叔，鲍叔终善遇之，不以为言。\n已而鲍叔事齐公子小白，管仲事公子纠。\n及小白立为桓公，公子纠死，管仲囚焉。\n鲍叔遂进管仲。\n管仲既用，任政于齐，齐桓公以霸，九合诸侯，一匡天下，管仲之谋也。\n　　管仲曰：“吾始困时，尝与鲍叔贾，分财利多自与，鲍叔不以我为贪，知我贫也。\n吾尝为鲍叔谋事而更穷困，鲍叔不以我为愚，知时有利不利也。\n吾尝三仕三见逐于君，鲍叔不以我为不肖，知我不遇时。\n吾尝三战三走，鲍叔不以我怯，知我有老母也。\n公子纠败，召忽死之，吾幽囚受辱，鲍叔不以我为无耻，知我不羞小节而耻功名不显于天下也。\n生我者父母，知我者鲍子也。\n”　　鲍叔既进管仲，以身下之。\n子孙世禄于齐，有封邑者十余世，常为名大夫。\n天下不多管仲之贤而多鲍叔能知人也。\n　　管仲　　既任政相齐，以区区之齐在海滨，通货积财，富国强兵，与俗同好恶。\n故其称曰：“仓廪实而知礼节，衣食足而知荣辱，上服度则六亲固。\n四维不张，国乃灭亡。\n下令如流水之原，令顺民心。\n”故论卑而易行。\n俗之所欲，因而予之；俗之所否，因而去之。\n　　其为政也，善因祸而为福，转败而为功。\n贵轻重，慎权衡。\n桓公实怒少姬，南袭蔡，管仲因而伐楚，责包茅不入贡于周室。\n桓公实北征山戎，而管仲因而令燕修召公之政。\n于柯之会，桓公欲背曹沫之约，管仲因而信之，诸侯由是归齐。\n故曰：“知与之为取，政之宝也。\n”　　管仲富拟于公室，有三归、反坫，齐人不以为侈。\n管仲卒，齐国遵其政，常强于诸侯。\n后百余年而有晏子焉。\n　　晏子　　晏平仲婴者，莱之夷维人也。\n事齐灵公、庄公、景公，以节俭力行重于齐。\n既相齐，食不重肉，妾不衣帛。\n其在朝，君语及之，即危言；语不及之，即危行。\n国有道，即顺命；无道，即衡命。\n以此三世显名于诸侯。\n　　越石父贤，在缧绁中。\n晏子出，遭之涂，解左骖赎之，载归。\n弗谢，入闺。\n久之，越石父请绝。\n晏子惧然，摄衣冠谢曰：“婴虽不仁，免子于缌何子求绝之速也？”石父曰：“不然。\n吾闻君子诎于不知己而信于知己者。\n方吾在缧绁中，彼不知我也。\n夫子既已感寤而赎我，是知己；知己而无礼，固不如在缧绁之中。\n”晏子于是延入为上客。\n　　为齐相，出，其御之妻从门闲而窥其夫。\n其夫为相御，拥大盖，策驷马，意气扬扬甚自得也。\n既而归，其妻请去。\n夫问其故。\n妻曰：“晏子长不满六尺，身相齐国，名显诸侯。\n今者妾观其出，志念深矣，常有以自下者。\n今子长八尺，乃为人仆御，然子之意自以为足，妾是以求去也。\n”其后夫自抑损。\n晏子怪而问之，御以实对。\n晏子荐以为大夫。\n　　太史公曰：吾读管氏牧民、山高、乘马、轻重、九府，及晏子春秋，详哉其言之也。\n既见其著书，欲观其行事，故次其传。\n至其书，世多有之，是以不论，论其轶事。\n　　管仲世所谓贤臣，然孔子小之。\n岂以为周道衰微，桓公既贤，而不勉之至王，乃称霸哉？语曰“将顺其美，匡救其恶，故上下能相亲也”。\n岂管仲之谓乎？　　方晏子伏庄公尸哭之，成礼然后去，岂所谓“见义不为无勇”者邪？至其谏说，犯君之颜，此所谓“进思尽忠，退思补过”者哉！假令晏子而在，余虽为之执鞭，所忻慕焉。"},
{"title": "七绝·贾谊", "author": "毛泽东", "dynasty": "近现代", "content": "贾生才调世无伦，哭泣情怀吊屈文。\n梁王堕马寻常事，何用哀伤付一生。"},
{"title": "酬朱庆馀", "author": "张籍", "dynasty": "唐代", "content": "越女新妆出镜心，自知明艳更沉吟。\n齐纨未是人间贵，一曲菱歌敌万金。\n越女新妆出镜心，自知明艳更沉吟。\n齐纨未足时人贵，一曲菱歌敌万金。"},
{"title": "方山子传", "author": "苏轼", "dynasty": "宋代", "content": "方山子，光、黄间隐人也。\n少时慕朱家、郭解为人，闾里之侠皆宗之。\n稍壮，折节读书，欲以此驰骋当世，然终不遇。\n晚乃遁于光、黄间，曰岐亭。\n庵居蔬食，不与世相闻。\n弃车马，毁冠服，徒步往来山中，人莫识也。\n见其所著帽，方耸而高，曰：“此岂古方山冠之遗象乎？”因谓之方山子。\n　　余谪居于黄，过岐亭，适见焉。\n曰：“呜呼！此吾故人陈慥季常也。\n何为而在此？”方山子亦矍然，问余所以至此者。\n余告之故。\n俯而不答，仰而笑，呼余宿其家。\n环堵萧然，而妻子奴婢皆有自得之意。\n　　余既耸然异之，独念方山子少时，使酒好剑，用财如粪土。\n前十九年，余在岐山，见方山子从两骑，挟二矢，游西山。\n鹊起于前，使骑逐而射之，不获。\n方山子怒马独出，一发得之。\n因与余马上论用兵及古今成败，自谓一世豪士。\n今几日耳，精悍之色犹见于眉间，而岂山中之人哉？　　然方山子世有勋阀，当得官，使从事于其间，今已显闻。\n而其家在洛阳，园宅壮丽与公侯等。\n河北有田，岁得帛千匹，亦足以富乐。\n皆弃不取，独来穷山中，此岂无得而然哉？　　余闻光、黄间多异人，往往佯狂垢污，不可得而见。\n方山子倘见之欤？"},
{"title": "古意", "author": "梅尧臣", "dynasty": "宋代", "content": "月缺不改光，剑折不改刚。\n月缺魄易满，剑折铸复良。\n势利压山岳，难屈志士肠。\n男儿自有守，可杀不可苟。"},
{"title": "吾富有钱时", "author": "王梵志", "dynasty": "唐代", "content": "吾富有钱时，妇儿看我好。\n吾若脱衣裳，与吾叠袍袄。\n吾出经求去，送吾即上道。\n将钱入舍来，见吾满面笑。\n绕吾白鸽旋，恰似鹦鹉鸟。\n邂逅暂时贫，看吾即貌哨。\n人有七贫时，七富还相报。\n图财不顾人，且看来时道。"},
{"title": "生民", "author": "佚名", "dynasty": "先秦", "content": "厥初生民，时维姜嫄。\n生民如何？克禋克祀，以弗无子。\n履帝武敏歆，攸介攸止，载震载夙。\n载生载育，时维后稷。\n诞弥厥月，先生如达。\n不坼不副，无菑无害，以赫厥灵。\n上帝不宁，不康禋祀，居然生子。\n诞寘之隘巷，牛羊腓字之。\n诞寘之平林，会伐平林。\n诞寘之寒冰，鸟覆翼之。\n鸟乃去矣，后稷呱矣。\n实覃实訏，厥声载路。\n诞实匍匐，克岐克嶷，以就口食。\n蓺之荏菽，荏菽旆旆。\n禾役穟穟，麻麦幪幪，瓜瓞唪唪。\n诞后稷之穑，有相之道。\n茀厥丰草，种之黄茂。\n实方实苞，实种实褎。\n实发实秀，实坚实好。\n实颖实栗，即有邰家室。\n诞降嘉种，维秬维秠，维穈维芑。\n恒之秬秠，是获是亩。\n恒之穈芑，是任是负，以归肇祀。\n诞我祀如何？或舂或揄，或簸或蹂。\n释之叟叟，烝之浮浮。\n载谋载惟，取萧祭脂。\n取羝以軷，载燔载烈，以兴嗣岁。\n昂盛于豆，于豆于登，其香始升。\n上帝居歆，胡臭亶时。\n后稷肇祀，庶无罪悔，以迄于今。"},
{"title": "离骚", "author": "陆龟蒙", "dynasty": "唐代", "content": "天问复招魂，无因彻帝阍。\n岂知千丽句，不敌一谗言。"},
{"title": "蝶恋花·越女采莲秋水畔", "author": "欧阳修", "dynasty": "宋代", "content": "越女采莲秋水畔。\n窄袖轻罗，暗露双金钏。\n照影摘花花似面。\n芳心只共丝争乱。\n鸂鶒滩头风浪晚。\n雾重烟轻，不见来时伴。\n隐隐歌声归棹远。\n离愁引著江南岸。"},
{"title": "赠质上人", "author": "杜荀鹤", "dynasty": "唐代", "content": "枿坐云游出世尘，兼无瓶钵可随身。\n逢人不说人间事，便是人间无事人。"},
{"title": "司马光好学", "author": "朱熹", "dynasty": "宋代", "content": "司马温公幼时，患记问不若人。\n群居讲习，众兄弟既成诵，游息矣；独下帷绝编，迨能倍诵乃止。\n用力多者收功远，其所精诵，乃终身不忘也。\n温公尝言：“书不可不成诵。\n或在马上，或中夜不寝时，咏其文，思其义，所得多矣。\n”"},
{"title": "大梦谁先觉", "author": "罗贯中", "dynasty": "明代", "content": "大梦谁先觉？平生我自知。\n草堂春睡足，窗外日迟迟。"},
{"title": "苏秦以连横说秦", "author": "佚名", "dynasty": "先秦", "content": "苏秦始将连横说秦惠王曰：“大王之国，西有巴、蜀、汉中之利，北有胡貉、代马之用，南有巫山、黔中之限，东有肴、函之固。\n田肥美，民殷富，战车万乘，奋击百万，沃野千里，蓄积饶多，地势形便，此所谓天府，天下之雄国也。\n以大王之贤，士民之众，车骑之用，兵法之教，可以并诸侯，吞天下，称帝而治。\n愿大王少留意，臣请奏其效。\n”　　秦王曰：“寡人闻之：毛羽不丰满者，不可以高飞，文章不成者不可以诛罚，道德不厚者不可以使民，政教不顺者不可以烦大臣。\n今先生俨然不远千里而庭教之，愿以异日。\n”　　苏秦曰：“臣固疑大王之不能用也。\n昔者神农伐补遂，黄帝伐涿鹿而禽蚩尤，尧伐驩兜，舜伐三苗，禹伐共工，汤伐有夏，文王伐崇，武王伐纣，齐桓任战而伯天下。\n由此观之，恶有不战者乎？古者使车毂击驰，言语相结，天下为一，约从连横，兵革不藏。\n文士并饬，诸侯乱惑，万端俱起，不可胜理。\n科条既备，民多伪态，书策稠浊，百姓不足。\n上下相愁，民无所聊，明言章理，兵甲愈起。\n辩言伟服，战攻不息，繁称文辞，天下不治。\n舌弊耳聋，不见成功，行义约信，天下不亲。\n于是乃废文任武，厚养死士，缀甲厉兵，效胜于战场。\n夫徒处而致利，安坐而广地，虽古五帝三王五伯，明主贤君，常欲坐而致之，其势不能。\n故以战续之，宽则两军相攻，迫则杖戟相橦，然后可建大功。\n是故兵胜于外，义强于内，威立于上，民服于下。\n今欲并天下，凌万乘，诎敌国，制海内，子元元，臣诸侯，非兵不可。\n今不嗣主，忽于至道，皆惛于教，乱于治，迷于言，惑于语，沈于辩，溺于辞。\n以此论之，王固不能行也。\n”　　说秦王书十上而说不行，黑貂之裘敝，黄金百斤尽，资用乏绝，去秦而归，羸縢履蹻，负书担橐，形容枯槁，面目犁黑，状有愧色。\n归至家，妻不下紝，嫂不为炊。\n父母不与言。\n苏秦喟叹曰：“妻不以我为夫，嫂不以我为叔，父母不以我为子，是皆秦之罪也。\n”乃夜发书，陈箧数十，得太公阴符之谋，伏而诵之，简练以为揣摩。\n读书欲睡，引锥自刺其股，血流至足，曰：“安有说人主，不能出其金玉锦绣，取卿相之尊者乎？”期年，揣摩成，曰：“此真可以说当世之君矣。\n”　　于是乃摩燕乌集阙，见说赵王于华屋之下，抵掌而谈，赵王大悦，封为武安君。\n受相印，革车百乘，锦绣千纯，白璧百双，黄金万溢，以随其后，约从散横以抑强秦，故苏秦相于赵而关不通。\n　　当此之时，天下之大，万民之众，王侯之威，谋臣之权，皆欲决苏秦之策。\n不费斗粮，未烦一兵，未战一士，未绝一弦，未折一矢，诸侯相亲，贤于兄弟。\n夫贤人在而天下服，一人用而天下从，故曰：式于政不式于勇；式于廊庙之内，不式于四境之外。\n当秦之隆，黄金万溢为用，转毂连骑，炫熿于道，山东之国从风而服，使赵大重。\n且夫苏秦，特穷巷掘门桑户棬枢之士耳，伏轼撙衔，横历天下，廷说诸侯之王，杜左右之口，天下莫之能伉。\n　　将说楚王，路过洛阳，父母闻之，清宫除道，张乐设饮，郊迎三十里。\n妻侧目而视，倾耳而听。\n嫂蛇行匍伏，四拜自跪而谢。\n苏秦曰：“嫂何前倨而后卑也？”嫂曰：“以季子之位尊而多金。\n”苏秦曰：“嗟乎！贫穷则父母不子，富贵则亲戚畏惧。\n人生世上，势位富厚，盖可忽乎哉？”"},
{"title": "池上二绝", "author": "白居易", "dynasty": "唐代", "content": "山僧对棋坐，局上竹阴清。\n映竹无人见，时闻下子声。\n小娃撑小艇，偷采白莲回。\n不解藏踪迹，浮萍一道开。"},
{"title": "不见", "author": "杜甫", "dynasty": "唐代", "content": "不见李生久，佯狂真可哀。\n世人皆欲杀，吾意独怜才。\n敏捷诗千首，飘零酒一杯。\n匡山读书处，头白好归来。"},
{"title": "齐桓公伐楚盟屈完", "author": "左丘明", "dynasty": "先秦", "content": "齐侯与蔡姬乘舟于囿，荡公。\n公惧变色；禁之，不可。\n公怒，归之，未之绝也。\n蔡人嫁之。\n　　四年春，齐侯以诸侯之师侵蔡，蔡溃，遂伐楚。\n楚子使与师言曰：“君处北海，寡人处南海，唯是风马牛不相及也。\n不虞君之涉吾地也，何故？”管仲对曰：“昔召康公命我先君太公曰：‘五侯九伯，女实征之，以夹辅周室。\n’赐我先君履：东至于海，西至于河，南至于穆陵，北至于无棣。\n尔贡包茅不入，王祭不共，无以缩酒，寡人是征；昭王南征而不复，寡人是问。\n”对曰：“贡之不入，寡君之罪也，敢不共给？昭王之不复，君其问诸水滨。\n”　　师进，次于陉。\n　　夏，楚子使屈完如师。\n师退，次于召陵。\n齐侯陈诸侯之师，与屈完乘而观之。\n齐侯曰：“岂不榖是为？先君之好是继，与不榖同好，如何？”对曰：“君惠徼福于敝邑之社稷，辱收寡君，寡君之愿也。\n”齐侯曰：“以此众战，谁能御之！以此攻城，何城不克！”对曰：“君若以德绥诸侯，谁敢不服？君若以力，楚国方城以为城，汉水以为池，虽众，无所用之！”　　屈完及诸侯盟。"},
{"title": "鹧鸪天·佳人", "author": "苏轼", "dynasty": "宋代", "content": "罗带双垂画不成。\n殢人娇态最轻盈。\n酥胸斜抱天边月，玉手轻弹水面冰。\n无限事，许多情。\n四弦丝竹苦丁宁。\n饶君拨尽相思调，待听梧桐叶落声。"},
{"title": "寄蜀中薛涛校书", "author": "王建", "dynasty": "唐代", "content": "万里桥边女校书，枇杷花里闭门居。\n扫眉才子知多少，管领春风总不如。"},
{"title": "张中丞传后叙", "author": "韩愈", "dynasty": "唐代", "content": "元和二年四月十三日夜，愈与吴郡张籍阅家中旧书，得李翰所为《张巡传》。\n翰以文章自名，为此传颇详密。\n然尚恨有阙者：不为许远立传，又不载雷万春事首尾。\n　　远虽材若不及巡者，开门纳巡，位本在巡上。\n授之柄而处其下，无所疑忌，竟与巡俱守死，成功名，城陷而虏，与巡死先后异耳。\n两家子弟材智下，不能通知二父志，以为巡死而远就虏，疑畏死而辞服于贼。\n远诚畏死，何苦守尺寸之地，食其所爱之肉，以与贼抗而不降乎？当其围守时，外无蚍蜉蚁子之援，所欲忠者，国与主耳，而贼语以国亡主灭。\n远见救援不至，而贼来益众，必以其言为信；外无待而犹死守，人相食且尽，虽愚人亦能数日而知死所矣。\n远之不畏死亦明矣！乌有城坏其徒俱死，独蒙愧耻求活？虽至愚者不忍为，呜呼！而谓远之贤而为之邪？　　说者又谓远与巡分城而守，城之陷，自远所分始。\n以此诟远，此又与儿童之见无异。\n人之将死，其藏腑必有先受其病者；引绳而绝之，其绝必有处。\n观者见其然，从而尤之，其亦不达于理矣！小人之好议论，不乐成人之美，如是哉！如巡、远之所成就，如此卓卓，犹不得免，其他则又何说！　　当二公之初守也，宁能知人之卒不救，弃城而逆遁？苟此不能守，虽避之他处何益？及其无救而且穷也，将其创残饿羸之余，虽欲去，必不达。\n二公之贤，其讲之精矣！守一城，捍天下，以千百就尽之卒，战百万日滋之师，蔽遮江淮，沮遏其势，天下之不亡，其谁之功也！当是时，弃城而图存者，不可一二数；擅强兵坐而观者，相环也。\n不追议此，而责二公以死守，亦见其自比于逆乱，设淫辞而助之攻也。\n　　愈尝从事于汴徐二府，屡道于两府间，亲祭于其所谓双庙者。\n其老人往往说巡、远时事云：南霁云之乞救于贺兰也，贺兰嫉巡、远之声威功绩出己上，不肯出师救；爱霁云之勇且壮，不听其语，强留之，具食与乐，延霁云坐。\n霁云慷慨语曰：“云来时，睢阳之人，不食月余日矣！云虽欲独食，义不忍；虽食，且不下咽！”因拔所佩刀，断一指，血淋漓，以示贺兰。\n一座大惊，皆感激为云泣下。\n云知贺兰终无为云出师意，即驰去；将出城，抽矢射佛寺浮图，矢着其上砖半箭，曰：“吾归破贼，必灭贺兰！此矢所以志也。\n”愈贞元中过泗州，船上人犹指以相语。\n城陷，贼以刃胁降巡，巡不屈，即牵去，将斩之；又降霁云，云未应。\n巡呼云曰：“南八，男儿死耳，不可为不义屈！”云笑曰：“欲将以有为也；公有言，云敢不死！”即不屈。\n　　张籍曰：“有于嵩者，少依于巡；及巡起事，嵩常在围中。\n籍大历中于和州乌江县见嵩，嵩时年六十余矣。\n以巡初尝得临涣县尉，好学无所不读。\n籍时尚小，粗问巡、远事，不能细也。\n云：巡长七尺余，须髯若神。\n尝见嵩读《汉书》，谓嵩曰：“何为久读此？“嵩曰：“未熟也。\n“巡曰：“吾于书读不过三遍，终身不忘也。\n“因诵嵩所读书，尽卷不错一字。\n嵩惊，以为巡偶熟此卷，因乱抽他帙以试，无不尽然。\n嵩又取架上诸书试以问巡，巡应口诵无疑。\n嵩从巡久，亦不见巡常读书也。\n为文章，操纸笔立书，未尝起草。\n初守睢阳时，士卒仅万人，城中居人户，亦且数万，巡因一见问姓名，其后无不识者。\n巡怒，须髯辄张。\n及城陷，贼缚巡等数十人坐，且将戮。\n巡起旋，其众见巡起，或起或泣。\n巡曰：“汝勿怖！死，命也。\n“众泣不能仰视。\n巡就戮时，颜色不乱，阳阳如平常。\n远宽厚长者，貌如其心；与巡同年生，月日后于巡，呼巡为兄，死时年四十九。\n”嵩贞元初死于亳宋间。\n或传嵩有田在亳宋间，武人夺而有之，嵩将诣州讼理，为所杀。\n嵩无子。\n张籍云。"},
{"title": "塞鸿秋·春情", "author": "张可久", "dynasty": "元代", "content": "疏星淡月秋千院，愁云恨雨芙蓉面。\n伤情燕足留红线，恼人鸾影闲团扇。\n兽炉沉水烟，翠沼残花片。\n一行写入相思传。"},
{"title": "渔父·一棹春风一叶舟", "author": "李煜", "dynasty": "五代", "content": "一棹春风一叶舟，一纶茧缕一轻钩。\n花满渚，酒满瓯，万顷波中得自由。"},
{"title": "闲情赋", "author": "陶渊明", "dynasty": "魏晋", "content": "初，张衡作《定情赋》，蔡邕作《静情赋》，检逸辞而宗澹泊，始则荡以思虑，而终归闲正。\n将以抑流宕之邪心，谅有助于讽谏。\n缀文之士，奕代继作；因并触类，广其辞义。\n余园闾多暇，复染翰为之；虽文妙不足，庶不谬作者之意乎。\n　　夫何瑰逸之令姿，独旷世以秀群。\n表倾城之艳色，期有德于传闻。\n佩鸣玉以比洁，齐幽兰以争芬。\n淡柔情于俗内，负雅志于高云。\n悲晨曦之易夕，感人生之长勤；同一尽于百年，何欢寡而愁殷！褰朱帏而正坐，泛清瑟以自欣。\n送纤指之余好，攮皓袖之缤纷。\n瞬美目以流眄，含言笑而不分。\n曲调将半，景落西轩。\n悲商叩林，白云依山。\n仰睇天路，俯促鸣弦。\n神仪妩媚，举止详妍。\n　　激清音以感余，愿接膝以交言。\n欲自往以结誓，惧冒礼之为愆；待凤鸟以致辞，恐他人之我先。\n意惶惑而靡宁，魂须臾而九迁：愿在衣而为领，承华首之余芳；悲罗襟之宵离，怨秋夜之未央！愿在裳而为带，束窈窕之纤身；嗟温凉之异气，或脱故而服新！愿在发而为泽，刷玄鬓于颓肩；悲佳人之屡沐，从白水而枯煎！愿在眉而为黛，随瞻视以闲扬；悲脂粉之尚鲜，或取毁于华妆！愿在莞而为席，安弱体于三秋；悲文茵之代御，方经年而见求！愿在丝而为履，附素足以周旋；悲行止之有节，空委弃于床前！愿在昼而为影，常依形而西东；悲高树之多荫，慨有时而不同！愿在夜而为烛，照玉容于两楹；悲扶桑之舒光，奄灭景而藏明！愿在竹而为扇，含凄飙于柔握；悲白露之晨零，顾襟袖以缅邈！愿在木而为桐，作膝上之鸣琴；悲乐极以哀来，终推我而辍音！　　考所愿而必违，徒契契以苦心。\n拥劳情而罔诉，步容与于南林。\n栖木兰之遗露，翳青松之余阴。\n傥行行之有觌，交欣惧于中襟；竟寂寞而无见，独悁想以空寻。\n敛轻裾以复路，瞻夕阳而流叹。\n步徙倚以忘趣，色凄惨而矜颜。\n叶燮燮以去条，气凄凄而就寒，日负影以偕没，月媚景于云端。\n鸟凄声以孤归，兽索偶而不还。\n悼当年之晚暮，恨兹岁之欲殚。\n思宵梦以从之，神飘飘而不安；若凭舟之失棹，譬缘崖而无攀。\n于时毕昴盈轩，北风凄凄，炯炯不寐，众念徘徊。\n起摄带以侍晨，繁霜粲于素阶。\n鸡敛翅而未鸣，笛流远以清哀；始妙密以闲和，终寥亮而藏摧。\n意夫人之在兹，托行云以送怀；行云逝而无语，时奄冉而就过。\n徒勤思而自悲，终阻山而滞河。\n迎清风以怯累，寄弱志于归波。\n尤《蔓草》之为会，诵《召南》之余歌。\n坦万虑以存诚，憩遥情于八遐。"},
{"title": "冯谖客孟尝君", "author": "佚名", "dynasty": "先秦", "content": "齐人有冯谖者，贫乏不能自存，使人属孟尝君，愿寄食门下。\n孟尝君曰：“客何好？”曰：“客无好也。\n”曰：“客何能？”曰：“客无能也。\n”孟尝君笑而受之曰：“诺。\n”　　左右以君贱之也，食以草具。\n居有顷，倚柱弹其剑，歌曰：“长铗归来乎！食无鱼。\n”左右以告。\n孟尝君曰：“食之，比门下之客。\n”居有顷，复弹其铗，歌曰：“长铗归来乎！出无车。\n”左右皆笑之，以告。\n孟尝君曰：“为之驾，比门下之车客。\n”于是乘其车，揭其剑，过其友曰：“孟尝君客我。\n”后有顷，复弹其剑铗，歌曰：“长铗归来乎！无以为家。\n”左右皆恶之，以为贪而不知足。\n孟尝君问：“冯公有亲乎？”对曰，“有老母。\n”孟尝君使人给其食用，无使乏。\n于是冯谖不复歌。\n　　后孟尝君出记，问门下诸客：“谁习计会，能为文收责于薛者乎？”冯谖署曰：“能。\n”孟尝君怪之，曰：“此谁也？”左右曰：“乃歌夫长铗归来者也。\n”孟尝君笑曰：“客果有能也，吾负之，未尝见也。\n”请而见之，谢曰：“文倦于事，愦于忧，而性懧愚，沉于国家之事，开罪于先生。\n先生不羞，乃有意欲为收责于薛乎？”冯谖曰：“愿之。\n”于是约车治装，载券契而行，辞曰：“责毕收，以何市而反？”孟尝君曰：“视吾家所寡有者。\n”　　驱而之薛，使吏召诸民当偿者，悉来合券。\n券遍合，起，矫命，以责赐诸民。\n因烧其券。\n民称万岁。\n　　长驱到齐，晨而求见。\n孟尝君怪其疾也，衣冠而见之，曰：“责毕收乎？来何疾也！”曰：“收毕矣。\n”“以何市而反？”冯谖曰；“君之‘视吾家所寡有者’。\n臣窃计，君宫中积珍宝，狗马实外厩，美人充下陈。\n君家所寡有者，以义耳！窃以为君市义。\n”孟尝君曰：“市义奈何？”曰：“今君有区区之薛，不拊爱子其民，因而贾利之。\n臣窃矫君命，以责赐诸民，因烧其券，民称万岁。\n乃臣所以为君市义也。\n”孟尝君不说，曰：“诺，先生休矣！”　　后期年，齐王谓孟尝君曰：“寡人不敢以先王之臣为臣。\n”孟尝君就国于薛，未至百里，民扶老携幼，迎君道中。\n孟尝君顾谓冯谖：“先生所为文市义者，乃今日见之。\n”　　冯谖曰：“狡兔有三窟，仅得免其死耳；今君有一窟，未得高枕而卧也。\n请为君复凿二窟。\n”孟尝君予车五十乘，金五百斤，西游于梁，谓惠王曰：“齐放其大臣孟尝君于诸侯，诸侯先迎之者，富而兵强。\n”于是梁王虚上位，以故相为上将军，遣使者黄金千斤，车百乘，往聘孟尝君。\n冯谖先驱，诫孟尝君曰：“千金，重币也；百乘，显使也。\n齐其闻之矣。\n”梁使三反，孟尝君固辞不往也。\n　　齐王闻之，君臣恐惧，遣太傅赍黄金千斤、文车二驷，服剑一，封书，谢孟尝君曰：“寡人不祥，被于宗庙之祟，沉于谄谀之臣，开罪于君。\n寡人不足为也；愿君顾先王之宗庙，姑反国统万人乎！”冯谖诫孟尝君曰：“愿请先王之祭器，立宗庙于薛。\n”庙成，还报孟尝君曰：“三窟已就，君姑高枕为乐矣。\n”　　孟尝君为相数十年，无纤介之祸者，冯谖之计也。"},
{"title": "六言诗·给彭德怀同志", "author": "毛泽东", "dynasty": "近现代", "content": "山高路远坑深，大军纵横驰奔。\n谁敢横刀立马？唯我彭大将军。"},
{"title": "美人对月", "author": "唐寅", "dynasty": "明代", "content": "斜髻娇娥夜卧迟，梨花风静鸟栖枝。\n难将心事和人说，说与青天明月知。"},
{"title": "寄李十二白二十韵", "author": "杜甫", "dynasty": "唐代", "content": "昔年有狂客，号尔谪仙人。\n笔落惊风雨，诗成泣鬼神。\n声名从此大，汩没一朝伸。\n文采承殊渥，流传必绝伦。\n龙舟移棹晚，兽锦夺袍新。\n白日来深殿，青云满后尘。\n乞归优诏许，遇我宿心亲。\n未负幽栖志，兼全宠辱身。\n剧谈怜野逸，嗜酒见天真。\n醉舞梁园夜，行歌泗水春。\n才高心不展，道屈善无邻。\n处士祢衡俊，诸生原宪贫。\n稻粱求未足，薏苡谤何频。\n五岭炎蒸地，三危放逐臣。\n几年遭鵩鸟，独泣向麒麟。\n苏武先还汉，黄公岂事秦。\n楚筵辞醴日，梁狱上书辰。\n已用当时法，谁将此义陈。\n老吟秋月下，病起暮江滨。\n莫怪恩波隔，乘槎与问津。"},
{"title": "朝中措·送刘仲原甫出守维扬", "author": "欧阳修", "dynasty": "宋代", "content": "平山阑槛倚晴空，山色有无中。\n手种堂前垂柳，别来几度春风？文章太守，挥毫万字，一饮千钟。\n行乐直须年少，尊前看取衰翁。"},
{"title": "戏赠张先", "author": "苏轼", "dynasty": "宋代", "content": "十八新娘八十郎，苍苍白发对红妆。\n鸳鸯被里成双夜，一树梨花压海棠。"},
{"title": "献钱尚父", "author": "贯休", "dynasty": "唐代", "content": "贵逼人来不自由，龙骧凤翥势难收。\n满堂花醉三千客，一剑霜寒十四州。\n鼓角揭天嘉气冷，风涛动地海山秋。\n东南永作金天柱，谁羡当时万户侯。"},
{"title": "为徐敬业讨武曌檄 / 代李敬业讨武曌檄", "author": "骆宾王", "dynasty": "唐代", "content": "伪临朝武氏者，性非和顺，地实寒微。\n昔充太宗下陈，曾以更衣入侍。\n洎乎晚节，秽乱春宫。\n潜隐先帝之私，阴图后房之嬖。\n入门见嫉，蛾眉不肯让人；掩袖工谗，狐媚偏能惑主。\n践元后于翚翟，陷吾君于聚麀。\n加以虺蜴为心，豺狼成性，近狎邪僻，残害忠良，杀姊屠兄，弑君鸩母。\n人神之所同嫉，天地之所不容。\n犹复包藏祸心，窥窃神器。\n君之爱子，幽之于别宫；贼之宗盟，委之以重任。\n呜呼！霍子孟之不作，朱虚侯之已亡。\n燕啄皇孙，知汉祚之将尽；龙漦帝后，识夏庭之遽衰。\n　　敬业皇唐旧臣，公侯冢子。\n奉先帝之成业，荷本朝之厚恩。\n宋微子之兴悲，良有以也；袁君山之流涕，岂徒然哉！是用气愤风云，志安社稷。\n因天下之失望，顺宇内之推心，爰举义旗，以清妖孽。\n南连百越，北尽三河，铁骑成群，玉轴相接。\n海陵红粟，仓储之积靡穷；江浦黄旗，匡复之功何远？班声动而北风起，剑气冲而南斗平。\n喑呜则山岳崩颓，叱吒则风云变色。\n以此制敌，何敌不摧；以此图功，何功不克！　　公等或家传汉爵，或地协周亲，或膺重寄于爪牙，或受顾命于宣室。\n言犹在耳，忠岂忘心？一抔之土未干，六尺之孤何托？倘能转祸为福，送往事居，共立勤王之勋，无废旧君之命，凡诸爵赏，同指山河。\n若其眷恋穷城，徘徊歧路，坐昧先几之兆，必贻后至之诛。\n请看今日之域中，竟是谁家之天下！移檄州郡，咸使知闻。"},
{"title": "屈原列传", "author": "司马迁", "dynasty": "两汉", "content": "屈原者，名平，楚之同姓也。\n为楚怀王左徒。\n博闻强志，明于治乱，娴于辞令。\n入则与王图议国事，以出号令；出则接遇宾客，应对诸侯。\n王甚任之。\n　　上官大夫与之同列，争宠而心害其能。\n怀王使屈原造为宪令，屈平属草稿未定。\n上官大夫见而欲夺之，屈平不与，因谗之曰：“王使屈平为令，众莫不知。\n每一令出，平伐其功，曰以为‘非我莫能为也。\n’”王怒而疏屈平。\n　　屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。\n“离骚”者，犹离忧也。\n夫天者，人之始也；父母者，人之本也。\n人穷则反本，故劳苦倦极，未尝不呼天也；疾痛惨怛，未尝不呼父母也。\n屈平正道直行，竭忠尽智，以事其君，谗人间之，可谓穷矣。\n信而见疑，忠而被谤，能无怨乎？屈平之作《离骚》，盖自怨生也。\n《国风》好色而不淫，《小雅》怨诽而不乱。\n若《离骚》者，可谓兼之矣。\n上称帝喾，下道齐桓，中述汤、武，以刺世事。\n明道德之广崇，治乱之条贯，靡不毕见。\n其文约，其辞微，其志洁，其行廉。\n其称文小而其指极大，举类迩而见义远。\n其志洁，故其称物芳；其行廉，故死而不容。\n自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。\n推此志也，虽与日月争光可也。\n　　屈原既绌。\n其后秦欲伐齐，齐与楚从亲，惠王患之。\n乃令张仪佯去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、於之地六百里。\n”楚怀王贪而信张仪，遂绝齐，使使如秦受地。\n张仪诈之曰：“仪与王约六里，不闻六百里。\n”楚使怒去，归告怀王。\n怀王怒，大兴师伐秦。\n秦发兵击之，大破楚师于丹、淅，斩首八万，虏楚将屈匄，遂取楚之汉中地。\n怀王乃悉发国中兵，以深入击秦，战于蓝田。\n魏闻之，袭楚至邓。\n楚兵惧，自秦归。\n而齐竟怒，不救楚，楚大困。\n明年，秦割汉中地与楚以和。\n楚王曰：“不愿得地，愿得张仪而甘心焉。\n”张仪闻，乃曰：“以一仪而当汉中地，臣请往如楚。\n”如楚，又因厚币用事者臣靳尚，而设诡辩于怀王之宠姬郑袖。\n怀王竟听郑袖，复释去张仪。\n是时屈原既疏，不复在位，使于齐，顾反，谏怀王曰：“何不杀张仪？”怀王悔，追张仪，不及。\n　　其后，诸侯共击楚，大破之，杀其将唐眜。\n时秦昭王与楚婚，欲与怀王会。\n怀王欲行，屈平曰：“秦，虎狼之国，不可信，不如毋行。\n”怀王稚子子兰劝王行：“奈何绝秦欢！”怀王卒行。\n入武关，秦伏兵绝其后，因留怀王，以求割地。\n怀王怒，不听。\n亡走赵，赵不内。\n复之秦，竟死于秦而归葬。\n　　长子顷襄王立，以其弟子兰为令尹。\n楚人既咎子兰以劝怀王入秦而不反也。\n屈平既嫉之，虽放流，眷顾楚国，系心怀王，不忘欲反。\n冀幸君之一悟，俗之一改也。\n其存君兴国，而欲反复之，一篇之中，三致志焉。\n然终无可奈何，故不可以反。\n卒以此见怀王之终不悟也。\n　　人君无愚智贤不肖，莫不欲求忠以自为，举贤以自佐。\n然亡国破家相随属，而圣君治国累世而不见者，其所谓忠者不忠，而所谓贤者不贤也。\n怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰，兵挫地削，亡其六郡，身客死于秦，为天下笑，此不知人之祸也。\n《易》曰：“井渫不食，为我心恻，可以汲。\n王明，并受其福。\n”王之不明，岂足福哉！令尹子兰闻之，大怒。\n卒使上官大夫短屈原于顷襄王。\n顷襄王怒而迁之。\n屈原至于江滨，被发行吟泽畔，颜色憔悴，形容枯槁。\n渔父见而问之曰：“子非三闾大夫欤？何故而至此？”屈原曰：“举世皆浊而我独清，众人皆醉而我独醒，是以见放。\n”渔父曰：“夫圣人者，不凝滞于物，而能与世推移。\n举世皆浊，何不随其流而扬其波？众人皆醉，何不哺其糟而啜其醨？何故怀瑾握瑜，而自令见放为？”屈原曰：“吾闻之，新沐者必弹冠，新浴者必振衣。\n人又谁能以身之察察，受物之汶汶者乎？宁赴常流而葬乎江鱼腹中耳。\n又安能以皓皓之白，而蒙世之温蠖乎？”乃作《怀沙》之赋。\n于是怀石，遂自投汨罗以死。\n　　屈原既死之后，楚有宋玉、唐勒、景差之徒者，皆好辞而以赋见称。\n然皆祖屈原之从容辞令，终莫敢直谏。\n其后楚日以削，数十年竟为秦所灭。\n自屈原沉汨罗后百有馀年，汉有贾生，为长沙王太傅。\n过湘水，投书以吊屈原。\n　　太史公曰：“余读《离骚》、《天问》、《招魂》、《哀郢》，悲其志。\n适长沙，过屈原所自沉渊，未尝不垂涕，想见其为人。\n及见贾生吊之，又怪屈原以彼其材游诸侯，何国不容，而自令若是！读《鵩鸟赋》，同死生，轻去就，又爽然自失矣。\n”"},
{"title": "七绝·为女民兵题照", "author": "毛泽东", "dynasty": "近现代", "content": "飒爽英姿五尺枪，曙光初照演兵场。\n中华儿女多奇志，不爱红装爱武装。"},
{"title": "留侯论", "author": "苏轼", "dynasty": "宋代", "content": "古之所谓豪杰之士者，必有过人之节。\n人情有所不能忍者，匹夫见辱，拔剑而起，挺身而斗，此不足为勇也。\n天下有大勇者，卒然临之而不惊，无故加之而不怒。\n此其所挟持者甚大，而其志甚远也。\n　　夫子房受书于圯上之老人也，其事甚怪；然亦安知其非秦之世，有隐君子者出而试之。\n观其所以微见其意者，皆圣贤相与警戒之义；而世不察，以为鬼物，亦已过矣。\n且其意不在书。\n　　当韩之亡，秦之方盛也，以刀锯鼎镬待天下之士。\n其平居无罪夷灭者，不可胜数。\n虽有贲、育，无所复施。\n夫持法太急者，其锋不可犯，而其势未可乘。\n子房不忍忿忿之心，以匹夫之力而逞于一击之间；当此之时，子房之不死者，其间不能容发，盖亦已危矣。\n　　千金之子，不死于盗贼，何者？其身之可爱，而盗贼之不足以死也。\n子房以盖世之才，不为伊尹、太公之谋，而特出于荆轲、聂政之计，以侥幸于不死，此圯上老人所为深惜者也。\n是故倨傲鲜腆而深折之。\n彼其能有所忍也，然后可以就大事，故曰：“孺子可教也。\n”　　楚庄王伐郑，郑伯肉袒牵羊以逆；庄王曰：“其君能下人，必能信用其民矣。\n”遂舍之。\n勾践之困于会稽，而归臣妾于吴者，三年而不倦。\n且夫有报人之志，而不能下人者，是匹夫之刚也。\n夫老人者，以为子房才有余，而忧其度量之不足，故深折其少年刚锐之气，使之忍小忿而就大谋。\n何则？非有生平之素，卒然相遇于草野之间，而命以仆妾之役，油然而不怪者，此固秦皇之所不能惊，而项籍之所不能怒也。\n　　观夫高祖之所以胜，而项籍之所以败者，在能忍与不能忍之间而已矣。\n项籍唯不能忍，是以百战百胜而轻用其锋；高祖忍之，养其全锋而待其弊，此子房教之也。\n当淮阴破齐而欲自王，高祖发怒，见于词色。\n由此观之，犹有刚强不忍之气，非子房其谁全之？　　太史公疑子房以为魁梧奇伟，而其状貌乃如妇人女子，不称其志气。\n呜呼！此其所以为子房欤！"},
{"title": "把酒对月歌", "author": "唐寅", "dynasty": "明代", "content": "李白前时原有月，惟有李白诗能说。\n李白如今已仙去，月在青天几圆缺？今人犹歌李白诗，明月还如李白时。\n我学李白对明月，白与明月安能知！李白能诗复能酒，我今百杯复千首。\n我愧虽无李白才，料应月不嫌我丑。\n我也不登天子船，我也不上长安眠。\n姑苏城外一茅屋，万树梅花月满天。"},
{"title": "狂夫", "author": "杜甫", "dynasty": "唐代", "content": "万里桥西一草堂，百花潭水即沧浪。\n风含翠篠娟娟净，雨裛红蕖冉冉香。\n厚禄故人书断绝，恒饥稚子色凄凉。\n欲填沟壑唯疏放，自笑狂夫老更狂。"},
{"title": "郑伯克段于鄢", "author": "左丘明", "dynasty": "先秦", "content": "初，郑武公娶于申，曰武姜。\n生庄公及共叔段。\n庄公寤生，惊姜氏，故名曰“寤生”，遂恶之。\n爱共叔段，欲立之，亟请于武公，公弗许。\n及庄公即位，为之请制。\n公曰：“制，岩邑也，虢叔死焉，佗邑唯命。\n”请京，使居之，谓之“京城大叔”。\n　　祭仲曰：“都，城过百雉，国之害也。\n先王之制：大都，不过参国之一；中，五之一；小，九之一。\n今京不度，非制也，君将不堪。\n”公曰：“姜氏欲之，焉辟害？”对曰：“姜氏何厌之有？不如早为之所，无使滋蔓。\n蔓，难图也。\n蔓草犹不可除，况君之宠弟乎？”公曰：“多行不义，必自毙，子姑待之。\n”　　既而大叔命西鄙、北鄙贰于己。\n公子吕曰：“国不堪贰，君将若之何？欲与大叔，臣请事之；若弗与，则请除之，无生民心。\n”公曰：“无庸，将自及。\n”大叔又收贰以为己邑，至于廪延。\n子封曰：“可矣。\n厚将得众。\n”公曰：“不义不昵，厚将崩。\n”　　大叔完聚，缮甲兵，具卒乘，将袭郑。\n夫人将启之。\n公闻其期，曰：“可矣！”命子封帅车二百乘以伐京。\n京叛大叔段。\n段入于鄢“。\n公伐诸鄢。\n五月辛丑，大叔出奔共。\n　　遂置姜氏于城颍，而誓之曰：“不及黄泉，无相见也。\n”既而悔之。\n颍考叔为颍谷封人，闻之，有献于公。\n公赐之食。\n食舍肉。\n公问之，对曰：“小人有母，皆尝小人之食矣，未尝君之羹。\n请以遗之。\n”公曰：“尔有母遗，繄我独无！”颍考叔曰：“敢问何谓也？”公语之故，且告之悔。\n对曰：“君何患焉？若阙地及泉，隧而相见，其谁曰不然？”公从之。\n公入而赋：“大隧之中，其乐也融融！”姜出而赋：“大隧之外，其乐也洩洩！”遂为母子如初。\n　　君子曰：“颍考叔，纯孝也。\n爱其母，施及庄公。\n《诗》曰：‘孝子不匮，永锡尔类。\n’其是之谓乎？”"},
{"title": "陌上桑", "author": "乐府诗集", "dynasty": "两汉", "content": "日出东南隅，照我秦氏楼。\n秦氏有好女，自名为罗敷。\n罗敷喜蚕桑，采桑城南隅。\n青丝为笼系，桂枝为笼钩。\n头上倭堕髻，耳中明月珠。\n缃绮为下裙，紫绮为上襦。\n行者见罗敷，下担捋髭须。\n少年见罗敷，脱帽著帩头。\n耕者忘其犁，锄者忘其锄。\n来归相怨怒，但坐观罗敷。\n　　使君从南来，五马立踟蹰。\n使君遣吏往，问是谁家姝？“秦氏有好女，自名为罗敷。\n”“罗敷年几何？”“二十尚不足，十五颇有余”。\n使君谢罗敷：“宁可共载不？”罗敷前致辞：“使君一何愚！使君自有妇，罗敷自有夫！”　　“东方千余骑，夫婿居上头。\n何用识夫婿？白马从骊驹，青丝系马尾，黄金络马头；腰中鹿卢剑，可值千万余。\n十五府小吏，二十朝大夫，三十侍中郎，四十专城居。\n为人洁白皙，鬑鬑颇有须。\n盈盈公府步，冉冉府中趋。\n坐中数千人，皆言夫婿殊。\n”"},
{"title": "登徒子好色赋", "author": "宋玉", "dynasty": "先秦", "content": "大夫登徒子侍于楚王，短宋玉曰：\"玉为人体貌闲丽，口多微辞，又性好色。\n愿王勿与出入后宫。\n\"　　　王以登徒子之言问宋玉。\n玉曰：\"体貌闲丽，所受于天也；口多微辞，所学于师也；至于好色，臣无有也。\n\"王曰：\"子不好色，亦有说乎？有说则止，无说则退。\n\"玉曰：\"天下之佳人莫若楚国，楚国之丽者莫若臣里，臣里之美者莫若臣东家之子。\n东家之子，增之一分则太长，减之一分则太短；著粉则太白，施朱则太赤；眉如翠羽，肌如白雪；腰如束素，齿如含贝；嫣然一笑，惑阳城，迷下蔡。\n然此女登墙窥臣三年，至今未许也。\n登徒子则不然：其妻蓬头挛耳，齞唇历齿，旁行踽偻，又疥且痔。\n登徒子悦之，使有五子。\n王孰察之，谁为好色者矣。\n\"　　是时，秦章华大夫在侧，因进而称曰：\"今夫宋玉盛称邻之女，以为美色，愚乱之邪；臣自以为守德，谓不如彼矣。\n且夫南楚穷巷之妾，焉足为大王言乎?若臣之陋，目所曾睹者，未敢云也。\n\"王曰：\"试为寡人说之。\n\"大夫曰：\"唯唯。\n臣少曾远游，周览九土，足历五都。\n出咸阳、熙邯郸，从容郑、卫、溱、洧之间。\n是时向春之末，迎夏之阳，鸧鹒喈喈，群女出桑。\n此郊之姝，华色含光，体美容冶，不待饰装。\n臣观其丽者，因称诗曰：'遵大路兮揽子祛'。\n赠以芳华辞甚妙。\n于是处子怳若有望而不来，忽若有来而不见。\n意密体疏，俯仰异观；含喜微笑，窃视流眄。\n复称诗曰：'寐春风兮发鲜荣，洁斋俟兮惠音声，赠我如此兮不如无生。\n'因迁延而辞避。\n盖徒以微辞相感动。\n精神相依凭；目欲其颜，心顾其义，扬《诗》守礼，终不过差，故足称也。\n\"　　于是楚王称善，宋玉遂不退。"},
{"title": "筹笔驿", "author": "罗隐", "dynasty": "唐代", "content": "抛掷南阳为主忧，北征东讨尽良筹。\n时来天地皆同力，运去英雄不自由。\n千里山河轻孺子，两朝冠剑恨谯周。\n唯余岩下多情水，犹解年年傍驿流。"},
{"title": "悼亡三首", "author": "梅尧臣", "dynasty": "宋代", "content": "结发为夫妇，于今十七年。\n相看犹不足，何况是长捐！我鬓已多白，此身宁久全？终当与同穴，未死泪涟涟。\n每出身如梦，逢人强意多。\n归来仍寂寞，欲语向谁何？窗冷孤萤入，宵长一雁过。\n世间无最苦，精爽此销磨。\n从来有修短，岂敢问苍天？见尽人间妇，无如美且贤。\n譬令愚者寿，何不假其年？忍此连城宝，沉埋向九泉！"},
{"title": "忆扬州", "author": "徐凝", "dynasty": "唐代", "content": "萧娘脸薄难胜泪，桃叶眉尖易觉愁。\n天下三分明月夜，二分无赖是扬州。"},
{"title": "饮中八仙歌", "author": "杜甫", "dynasty": "唐代", "content": "知章骑马似乘船，眼花落井水底眠。\n汝阳三斗始朝天，道逢麴车口流涎，恨不移封向酒泉。\n左相日兴费万钱，饮如长鲸吸百川，衔杯乐圣称避贤。\n宗之潇洒美少年，举觞白眼望青天，皎如玉树临风前。\n苏晋长斋绣佛前，醉中往往爱逃禅。\n李白斗酒诗百篇，长安市上酒家眠，天子呼来不上船，自称臣是酒中仙。\n张旭三杯草圣传，脱帽露顶王公前，挥毫落纸如云烟。\n焦遂五斗方卓然，高谈雄辩惊四筵。"},
{"title": "沁园春·代悼亡", "author": "纳兰性德", "dynasty": "清代", "content": "梦冷蘅芜，却望姗姗，是耶非耶？怅兰膏渍粉，尚留犀合；金泥蹙绣，空掩蝉纱。\n影弱难持，缘深暂隔，只当离愁滞海涯。\n归来也，趁星前月底，魂在梨花。\n鸾胶纵续琵琶。\n问可及、当年萼绿华。\n但无端摧折，恶经风浪；不如零落，判委尘沙。\n最忆相看，娇讹道字，手剪银灯自泼茶。\n令已矣，便帐中重见，那似伊家。"},
{"title": "鹧鸪天·林断山明竹隐墙", "author": "苏轼", "dynasty": "宋代", "content": "林断山明竹隐墙。\n乱蝉衰草小池塘。\n翻空白鸟时时见，照水红蕖细细香。\n村舍外，古城旁。\n杖藜徐步转斜阳。\n殷勤昨夜三更雨，又得浮生一日凉。"},
{"title": "为薛台悼亡", "author": "白居易", "dynasty": "唐代", "content": "半死梧桐老病身，重泉一念一伤神。\n手携稚子夜归院，月冷空房不见人。"},
{"title": "生查子·惆怅彩云飞", "author": "纳兰性德", "dynasty": "清代", "content": "惆怅彩云飞，碧落知何许。\n不见合欢花，空倚相思树。\n总是别时情，那待分明语。\n判得最长宵，数尽厌厌雨。"},
{"title": "南乡子·为亡妇题照", "author": "纳兰性德", "dynasty": "清代", "content": "泪咽却无声，只向从前悔薄情。\n凭仗丹青重省识，盈盈，一片伤心画不成。\n别语忒分明，午夜鹣鹣梦早醒。\n卿自早醒侬自梦，更更，泣尽风檐夜雨铃。"},
{"title": "五律·挽戴安澜将军", "author": "毛泽东", "dynasty": "近现代", "content": "外侮需人御，将军赋采薇。\n师称机械化，勇夺虎罴威。\n浴血东瓜守，驱倭棠吉归。\n沙场竟殒命，壮志也无违。"},
{"title": "青衫湿·悼亡", "author": "纳兰性德", "dynasty": "清代", "content": "近来无限伤心事，谁与话长更？从教分付，绿窗红泪，早雁初莺。\n当时领略，而今断送，总负多情。\n忽疑君到，漆灯风飐，痴数春星。"},
{"title": "东风齐着力·电急流光", "author": "纳兰性德", "dynasty": "清代", "content": "电急流光，天生薄命，有泪如潮。\n勉为欢谑，到底总无聊。\n欲谱频年离恨，言已尽、恨未曾消。\n凭谁把，一天愁绪，按出琼萧。\n往事水迢迢，窗前月、几番空照魂销。\n旧欢新梦，雁齿小红桥。\n最是烧灯时候，宜春髻、酒暖蒲萄。\n凄凉煞，五枝青玉，风雨飘飘。"},
{"title": "金缕曲·亡妇忌日有感", "author": "纳兰性德", "dynasty": "清代", "content": "此恨何时已。\n滴空阶、寒更雨歇，葬花天气。\n三载悠悠魂梦杳，是梦久应醒矣。\n料也觉、人间无味。\n不及夜台尘土隔，冷清清、一片埋愁地。\n钗钿约，竟抛弃。\n重泉若有双鱼寄。\n好知他、年来苦乐，与谁相倚。\n我自中宵成转侧，忍听湘弦重理。\n待结个、他生知己。\n还怕两人俱薄命，再缘悭、剩月零风里。\n清泪尽，纸灰起。"},
{"title": "山花子·风絮飘残已化萍", "author": "纳兰性德", "dynasty": "清代", "content": "风絮飘残已化萍，泥莲刚倩藕丝萦。\n珍重别拈香一瓣，记前生。\n人到情多情转薄，而今真个不多情。\n又到断肠回首处，泪偷零。"},
{"title": "沈园二首", "author": "陆游", "dynasty": "宋代", "content": "城上斜阳画角哀，沈园非复旧池台。\n伤心桥下春波绿，曾是惊鸿照影来。\n梦断香消四十年，沈园柳老不吹绵。\n此身行作稽山土，犹吊遗踪一泫然。"},
{"title": "李夫人赋", "author": "刘彻", "dynasty": "两汉", "content": "美连娟以修嫭兮，命樔绝而不长。\n饰新官以延贮兮，泯不归乎故乡。\n惨郁郁其芜秽兮，隐处幽而怀伤。\n释舆马于山椒兮，奄修夜之不阳。\n秋气憯以凄泪兮，桂枝落而销亡。\n神茕茕以遥思兮，精浮游而出畺。\n托沈阴以圹久兮，惜蕃华之未央。\n念穷极之不还兮，惟幼眇之相羊。\n函荾荴以俟风兮，芳杂袭以弥章。\n的容与以猗靡兮，缥飘姚虖愈庄。\n燕淫衍而抚楹兮，连流视而娥扬。\n既激感而心逐兮，包红颜而弗明。\n欢接狎以离别兮，宵寤梦之芒芒。\n忽迁化而不反兮，魄放逸以飞扬。\n何灵魄之纷纷兮，哀裴回以踌躇。\n势路日以远兮，遂荒忽而辞去。\n超兮西征，屑兮不见。\n寖淫敞，寂兮无音。\n思若流波，怛兮在心。\n　　乱曰：佳侠函光，陨朱荣兮。\n嫉妒闟茸，将安程兮。\n方时隆盛，年夭伤兮。\n弟子增欷，洿沫怅兮。\n悲愁於邑，喧不可止兮。\n向不虚应，亦云己兮。\n嫶妍太息，叹稚子兮。\n懰栗不言，倚所恃兮。\n仁者不誓，岂约亲兮？既往不来，申以信兮。\n去彼昭昭，就冥冥兮。\n既不新宫，不复故庭兮。\n呜呼哀哉，想魂灵兮！"},
{"title": "蓼莪", "author": "佚名", "dynasty": "先秦", "content": "蓼蓼者莪，匪莪伊蒿。\n哀哀父母，生我劬劳。\n蓼蓼者莪，匪莪伊蔚。\n哀哀父母，生我劳瘁。\n瓶之罄矣，维罍之耻。\n鲜民之生，不如死之久矣。\n无父何怙？无母何恃？出则衔恤，入则靡至。\n父兮生我，母兮鞠我。\n抚我畜我，长我育我，顾我复我，出入腹我。\n欲报之德。\n昊天罔极！南山烈烈，飘风发发。\n民莫不穀，我独何害！南山律律，飘风弗弗。\n民莫不穀，我独不卒！"},
{"title": "哭李商隐", "author": "崔珏", "dynasty": "唐代", "content": "成纪星郎字义山，适归高壤抱长叹。\n词林枝叶三春尽，学海波澜一夜干。\n风雨已吹灯烛灭，姓名长在齿牙寒。\n只应物外攀琪树，便著霓裳上绛坛。\n虚负凌云万丈才，一生襟抱未曾开。\n鸟啼花落人何在，竹死桐枯凤不来。\n良马足因无主踠，旧交心为绝弦哀。\n九泉莫叹三光隔，又送文星入夜台。"},
{"title": "梦微之", "author": "白居易", "dynasty": "唐代", "content": "夜来携手梦同游，晨起盈巾泪莫收。\n漳浦老身三度病，咸阳宿草八回秋。\n君埋泉下泥销骨，我寄人间雪满头。\n阿卫韩郎相次去，夜台茫昧得知不？"},
{"title": "李白墓", "author": "白居易", "dynasty": "唐代", "content": "采石江边李白坟，绕田无限草连云。\n可怜荒垄穷泉骨，曾有惊天动地文。\n但是诗人多薄命，就中沦落不过君。"},
{"title": "蹇叔哭师", "author": "左丘明", "dynasty": "先秦", "content": "冬，晋文公卒。\n庚辰，将殡于曲沃。\n出绛，柩有声如牛。\n卜偃使大夫拜，曰：“君命大事将有西师过轶我，击之，必大捷焉。\n”　　杞子自郑使告于秦曰：“郑人使我掌其北门之管，若潜师以来，国可得也。\n”穆公访诸蹇叔。\n蹇叔曰：“劳师以袭远，非所闻也。\n师劳力竭，远主备之，无乃不可乎？师之所为，郑必知之。\n勤而无所，必有悖心。\n且行千里，其谁不知？”公辞焉。\n召孟明、西乞、白乙使出师于东门之外。\n蹇叔哭之曰：“孟子！吾见师之出而不见其入也。\n”公使谓之曰：“尔何知！中寿，尔墓之木拱矣！”　　蹇叔之子与师，哭而送之，曰：“晋人御师必于崤，崤有二陵焉。\n其南陵，夏后皋之墓地；其北陵，文王之所辟风雨也，必死是间，余收尔骨焉！”秦师遂东。"},
{"title": "展喜犒师", "author": "左丘明", "dynasty": "先秦", "content": "夏，齐孝公伐我北鄙。\n　　公使展喜犒师、使受命于展禽、齐侯未入竟、展喜从之，曰：“寡君闻君亲举玉趾、将辱于敝邑，使下臣犒执事、”齐侯曰：“鲁人恐乎？”对曰：“小人恐矣，君子则否。\n”齐侯曰：“室如县罄、野无青草、何恃而不恐？”对曰：“恃先王之命。\n昔周公、大公股肱周室、夹辅成王。\n成王劳之，而赐之盟，曰：‘世世子孙无相害也！’载在盟府、大师职之、桓公是以纠合诸侯，而谋其不协，弥缝其阙、而匡救其灾，昭旧职也、及君即位，诸侯之望曰：‘其率桓之功、“我敝邑用是不敢保聚、曰：‘岂其嗣世九年，而弃命废职？其若先君何？君必不然。\n’恃此而不恐。\n”齐侯乃还。"},
{"title": "郑子家告赵宣子", "author": "左丘明", "dynasty": "先秦", "content": "晋侯合诸侯于扈，平宋也。\n　　于是晋侯不见郑伯，以为贰于楚也。\n郑子家使执讯而与之书，以告赵宣子曰：“寡君即位三年，召蔡侯而与之事君。\n九月，蔡侯入于敝邑以行，敝邑以侯宣多之难，寡君是以不得与蔡侯偕，十一月，克减侯宣多而随蔡侯以朝于执事。\n十二年六月，归生佐寡君之嫡夷，以请陈侯于楚而朝诸君。\n十四年七月寡君又朝，以蒇陈事。\n十五年五月，陈侯自敝邑往朝于君。\n往年正月，烛之武往朝夷也。\n八月，寡君又往朝。\n以陈蔡之密迩于楚，而不敢贰焉，则敝邑之故也。\n虽敝邑之事君，何以不免？在位之中，一朝于襄，而再见于君，夷与孤之二三臣，相及于绛。\n虽我小国，则蔑以过之矣。\n今大国曰：‘尔未逞吾志。\n’敝邑有亡，无以加焉。\n古人有言曰：‘畏首畏尾，身其余几？’又曰：‘鹿死不择音。\n’小国之事大国也，德，则其人也；不德，则其鹿也。\n铤而走险，急何能择？命之罔极，亦知亡矣。\n将悉敝赋以待于鯈，唯执事命之。\n文公二年，朝于齐；四年，为齐侵蔡，亦获成于楚。\n居大国之间而从于强令，岂有罪也？大国若弗图，无所逃命。\n”　　晋巩朔行成于郑，赵穿、公婿池为质焉。"},
{"title": "阴饴甥对秦伯", "author": "左丘明", "dynasty": "先秦", "content": "十月，晋阴饴甥会秦伯，盟于王城。\n　　秦伯曰：“晋国和乎？”对曰：“不和。\n小人耻失其君而悼丧其亲，不惮征缮以立圉也。\n曰：‘必报仇，宁事戎狄。\n’君子爱其君而知其罪，不惮征缮以待秦命。\n曰：‘必报德，有死无二。\n’以此不和。\n”秦伯曰：“国谓君何？”对曰：“小人戚，谓之不免；君子恕，以为必归。\n小人曰：‘我毒秦，秦岂归君？’君子曰：‘我知罪矣，秦必归君。\n贰而执之，服而舍之，德莫厚焉，刑莫威焉。\n服者怀德，贰者畏刑，此一役也，秦可以霸。\n纳而不定，废而不立，以德为怨，秦不其然。\n’”秦伯曰：“是吾心也。\n”　　改馆晋侯，馈七牢焉。"},
{"title": "思旧赋", "author": "向秀", "dynasty": "魏晋", "content": "余与嵇康、吕安居止接近，其人并有不羁之才。\n然嵇志远而疏，吕心旷而放，其后各以事见法。\n嵇博综技艺，于丝竹特妙。\n临当就命，顾视日影，索琴而弹之。\n余逝将西迈，经其旧庐。\n于时日薄虞渊，寒冰凄然。\n邻人有吹笛者，发音寥亮。\n追思曩昔游宴之好，感音而叹，故作赋云：将命适于远京兮，遂旋反而北徂。\n济黄河以泛舟兮，经山阳之旧居。\n瞻旷野之萧条兮，息余驾乎城隅。\n践二子之遗迹兮，历穷巷之空庐。\n叹黍离之愍周兮，悲麦秀于殷墟。\n惟古昔以怀今兮，心徘徊以踌躇。\n栋宇存而弗毁兮，形神逝其焉如。\n昔李斯之受罪兮，叹黄犬而长吟。\n悼嵇生之永辞兮，顾日影而弹琴。\n托运遇于领会兮，寄余命于寸阴。\n听鸣笛之慷慨兮，妙声绝而复寻。\n停驾言其将迈兮，遂援翰而写心。"},
{"title": "臧僖伯谏观鱼", "author": "左丘明", "dynasty": "先秦", "content": "春，公将如棠观鱼者。\n臧僖伯谏曰：“凡物不足以讲大事，其材不足以备器用，则君不举焉。\n君将纳民于轨物者也。\n故讲事以度轨量，谓之‘轨’；取材以章物采，谓之‘物’。\n不轨不物，谓之乱政。\n乱政亟行，所以败也。\n故春蒐、夏苗、秋狝、冬狩，皆于农隙以讲事也。\n三年而治兵，入而振旅，归而饮至，以数军实。\n昭文章，明贵贱，辨等列，顺少长，习威仪也。\n鸟兽之肉不登于俎，皮革、齿牙、骨角、毛羽不登于器，则君不射，古之制也。\n若夫山林川泽之实，器用之资，皂隶之事，官司之守，非君所及也。\n”　　公曰：“吾将略地焉。\n”遂往，陈鱼而观之。\n僖伯称疾不从。\n　　书曰：“公矢鱼于棠。\n”非礼也，且言远地也。"},
{"title": "石碏谏宠州吁", "author": "左丘明", "dynasty": "先秦", "content": "卫庄公娶于齐东宫得臣之妹，曰庄姜。\n美而无子，卫人所为赋《硕人》也。\n又娶于陈，曰厉妫。\n生孝伯，蚤死。\n其娣戴妫生桓公，庄姜以为己子。\n　　公子州吁，嬖人之子也。\n有宠而好兵，公弗禁，庄姜恶之。\n　　石碏谏曰：“臣闻爱子，教之以义方，弗纳于邪。\n骄奢淫佚，所自邪也。\n四者之来，宠禄过也。\n将立州吁，乃定之矣；若犹未也，阶之为祸。\n夫宠而不骄，骄而能降，降而不憾，憾而能眕者，鲜矣。\n且夫贱妨贵，少陵长，远间亲，新间旧，小加大，淫破义，所谓六逆也。\n君义，臣行，父慈，子孝，兄爱，弟敬，所谓六顺也。\n去顺效逆，所以速祸也。\n君人者，将祸是[通“事”]务去，而速之，无乃不可乎？”弗听。\n　　其子厚与州吁游，禁之，不可。\n桓公立，乃老。"},
{"title": "宫之奇谏假道", "author": "左丘明", "dynasty": "先秦", "content": "晋侯复假道于虞以伐虢。\n　　宫之奇谏曰：“虢，虞之表也。\n虢亡，虞必从之。\n晋不可启，寇不可翫。\n一之谓甚，其可再乎？谚所谓‘辅车相依，唇亡齿寒’者，其虞、虢之谓也。\n”　　公曰：“晋，吾宗也，岂害我哉？”　　对曰：“大伯、虞仲，大王之昭也。\n大伯不从，是以不嗣。\n虢仲、虢叔，王季之穆也，为文王卿士，勋在王室，藏于盟府。\n将虢是灭，何爱于虞！且虞能亲于桓、庄乎？其爱之也，桓、庄之族何罪？而以为戮，不唯逼乎？亲以宠逼，犹尚害之，况以国乎？”　　公曰：“吾享祀丰絜，神必据我。\n”　　对曰：“臣闻之，鬼神非人实亲，惟德是依。\n故《周书》曰：‘皇天无亲，惟德是辅。\n’又曰：‘黍稷非馨，明德惟馨。\n’又曰：‘民不易物，惟德繄物。\n’如是，则非德，民不和，神不享矣。\n神所冯依，将在德矣。\n若晋取虞，而明德以荐馨香，神其吐之乎？”　　弗听，许晋使。\n　　宫之奇以其族行，曰：“虞不腊矣。\n在此行也，晋不更举矣。\n”　　八月甲午，晋侯围上阳，问于卜偃曰：“吾其济乎？”　　对曰：“克之。\n”　　公曰：“何时？”　　对曰：“童谣曰：‘丙之晨，龙尾伏辰，均服振振，取虢之旂。\n鹑之贲贲，天策炖炖，火中成军，虢公其奔。\n’其九月、十月之交乎！丙子旦，日在尾，月在策，鹑火中，必是时也。\n”　　冬，十二月丙子朔，晋灭虢，虢公丑奔京师。\n师还，馆于虞，遂袭虞，灭之,执虞公.及其大夫井伯，从媵秦穆姬。\n而修虞祀，且归其职贡于王，故书曰：“晋人执虞公。\n”罪虞公，言易也。"},
{"title": "臧哀伯谏纳郜鼎", "author": "左丘明", "dynasty": "先秦", "content": "夏四月，取郜大鼎于宋，纳于大庙，非礼也。\n　　臧哀伯谏曰：“君人者，将昭德塞违，以临照百官；犹惧或失之，故昭令德以示子孙。\n是以清庙茅屋，大路越席，大羹不致，粢食不凿，昭其俭也；衮冕黻珽，带裳幅舄，衡紞纮綖，昭其度也；藻率鞞鞛，鞶厉游缨，昭其数也；火龙黼黻，昭其文也；五色比象，昭其物也；钖鸾和铃，昭其声也；三辰旂旗，昭其明也。\n夫德，俭而有度，登降有数。\n文物以纪之，声明以发之，以临照百官，百官于是乎戒惧，而不敢易纪律。\n今灭德立违，而置其赂器于大庙，以明示百官。\n百官象之，其又何诛焉？国家之败，由官邪也；官之失德，宠赂章也。\n郜鼎在庙，章孰甚焉?武王克商，迁九鼎于雒邑，义士犹或非之，而况将昭违乱之赂器于大庙。\n其若之何?”公不听。\n　　"},
{"title": "题邻居", "author": "于鹄", "dynasty": "唐代", "content": "僻巷邻家少，茅檐喜并居。\n蒸梨常共灶，浇薤亦同渠。\n传屐朝寻药，分灯夜读书。\n虽然在城市，还得似樵渔。"},
{"title": "郑庄公戒饬守臣", "author": "左丘明", "dynasty": "先秦", "content": "秋七月，公会齐侯、郑伯伐许。\n庚辰，傅于许。\n颍考叔取郑伯之旗蝥弧以先登，子都自下射之，颠。\n瑕叔盈又以蝥弧登，周麾而呼曰：“君登矣！”郑师毕登。\n壬午，遂入许。\n许庄公奔卫。\n齐侯以许让公。\n公曰：“君谓许不共，故从君讨之。\n许既伏其罪矣。\n虽君有命，寡人弗敢与闻。\n”乃与郑人。\n　　郑伯使许大夫百里奉许叔以居许东偏，曰：“天祸许国，鬼神实不逞于许君，而假手于我寡人，寡人唯是一二父兄不能共亿，其敢以许自为功乎？寡人有弟，不能和协，而使糊其口于四方，其况能久有许乎？吾子其奉许叔以抚柔此民也，吾将使获也佐吾子。\n若寡人得没于地，天其以礼悔祸于许，无宁兹许公复奉其社稷，唯我郑国之有请谒焉，如旧昏媾，其能降以相从也。\n无滋他族实逼处此，以与我郑国争此土也。\n吾子孙其覆亡之不暇，而况能禋祀许乎？寡人之使吾子处此，不惟许国之为，亦聊以固吾圉也。\n”乃使公孙获处许西偏，曰：“凡而器用财贿，无置于许。\n我死，乃亟去之！吾先君新邑于此，王室而既卑矣，周之子孙日失其序。\n夫许，大岳之胤也。\n天而既厌周德矣，吾其能与许争乎？”　　君子谓郑庄公“于是乎有礼。\n礼，经国家，定社稷，序民人，利后嗣者也。\n许，无刑而伐之，服而舍之，度德而处之，量力而行之，相时而动，无累后人，可谓知礼矣。\n”"},
{"title": "周郑交质", "author": "左丘明", "dynasty": "先秦", "content": "郑武公、庄公为平王卿士。\n王贰于虢，郑伯怨王。\n王曰：“无之。\n”故周郑交质。\n王子狐为质于郑，郑公子忽为质于周。\n　　王崩，周人将畀虢公政。\n四月，郑祭足帅师取温之麦。\n秋，又取成周之禾。\n周郑交恶。\n　　君子曰：“信不由中，质无益也。\n明恕而行，要之以礼，虽无有质，谁能间之？苟有明信，涧溪沼沚之毛，蘋蘩蕰藻之菜，筐筥錡釜之器，潢污行潦之水，可荐於鬼神，可羞於王公，而况君子结二国之信，行之以礼，又焉用质？《风》有《采蘩》、《采蘋》，《雅》有《行苇》、《泂酌》，昭忠信也。\n”"},
{"title": "晋献文子成室", "author": "佚名", "dynasty": "先秦", "content": "晋献文子成室，晋大夫发焉。\n张老曰：“美哉，轮焉！美哉，奂焉！歌于斯，哭于斯，聚国族于斯！”文子曰：“武也，得歌于斯，哭于斯，聚国族于斯，是全要领以从先大夫于九京也!”北面再拜稽首。\n君子谓之善颂善祷。"},
{"title": "虞师晋师灭夏阳", "author": "谷梁赤", "dynasty": "先秦", "content": "非国而曰灭，重夏阳也。\n虞无师，其曰师，何也？以其先晋，不可以不言师也。\n其先晋何也？为主乎灭夏阳也。\n夏阳者，虞、虢之塞邑也。\n灭夏阳而虞、虢举矣。\n虞之为主乎灭夏阳何也？晋献公欲伐虢，荀息曰：“君何不以屈产之乘、垂棘之璧，而借道乎虞也？”公曰：“此晋国之宝也。\n如受吾币而不借吾道，则如之何？”荀息曰：“此小国之所以事大国也。\n彼不借吾道，必不敢受吾币。\n如受吾币而借吾道，则是我取之中府，而藏之外府；取之中厩，而置之外厩也。\n”公曰：“宫之奇存焉，必不使也。\n”荀息曰：“宫之奇之为人也，达心而懦，又少长于君。\n达心则其言略，懦则不能强谏；少长于君，则君轻之。\n且夫玩好在耳目之前，而患在一国之后，此中知以上乃能虑之。\n臣料虞君中知以下也。\n”公遂借道而伐虢。\n宫之奇谏曰：“晋国之使者，其辞卑而币重，必不便于虞。\n”虞公弗听，遂受其币，而借之道。\n宫之奇又谏曰：“语曰：‘唇亡齿寒。\n’其斯之谓与！”挈其妻、子以奔曹。\n献公亡虢，五年而后举虞。\n荀息牵马操璧而前曰：“璧则犹是也，而马齿加长矣。\n”"},
{"title": "青霞先生文集序", "author": "茅坤", "dynasty": "明代", "content": "青霞沈君，由锦衣经历上书诋宰执，宰执深疾之。\n方力构其罪，赖明天子仁圣，特薄其谴，徙之塞上。\n当是时，君之直谏之名满天下。\n已而，君纍然携妻子，出家塞上。\n会北敌数内犯，而帅府以下，束手闭垒，以恣敌之出没，不及飞一镞以相抗。\n甚且及敌之退，则割中土之战没者与野行者之馘以为功。\n而父之哭其子，妻之哭其夫，兄之哭其弟者，往往而是，无所控吁。\n君既上愤疆埸之日弛，而又下痛诸将士之日菅刈我人民以蒙国家也，数呜咽欷歔;，而以其所忧郁发之于诗歌文章，以泄其怀，即集中所载诸什是也。\n　　君故以直谏为重于时，而其所著为诗歌文章，又多所讥刺，稍稍传播，上下震恐。\n始出死力相煽构，而君之祸作矣。\n君既没，而中朝之士虽不敢讼其事，而一时阃寄所相与谗君者，寻且坐罪罢去。\n又未几，故宰执之仇君者亦报罢。\n而君之故人俞君，于是裒辑其生平所著若干卷，刻而传之。\n而其子襄，来请予序之首简。\n　　茅子受读而题之曰：若君者，非古之志士之遗乎哉？孔子删《诗》，自《小弁》之怨亲，《巷伯》之刺谗而下，其间忠臣、寡妇、幽人、怼士之什，并列之为“风”，疏之为“雅”，不可胜数。\n岂皆古之中声也哉？然孔子不遽遗之者，特悯其人，矜其志。\n犹曰“发乎情，止乎礼义”，“言之者无罪，闻之者足以为戒”焉耳。\n予尝按次春秋以来，屈原之《骚》疑于怨，伍胥之谏疑于胁，贾谊之《疏》疑于激，叔夜之诗疑于愤，刘蕡之对疑于亢。\n然推孔子删《诗》之旨而裒次之，当亦未必无录之者。\n君既没，而海内之荐绅大夫，至今言及君，无不酸鼻而流涕。\n呜呼！集中所载《鸣剑》、《筹边》诸什，试令后之人读之，其足以寒贼臣之胆，而跃塞垣战士之马，而作之忾也，固矣！他日国家采风者之使出而览观焉，其能遗之也乎？予谨识之。\n　　至于文词之工不工，及当古作者之旨与否，非所以论君之大者也，予故不著。\n嘉靖癸亥孟春望日归安茅坤拜手序。"},
{"title": "沧浪亭记", "author": "归有光", "dynasty": "明代", "content": "浮图文瑛居大云庵，环水，即苏子美沧浪亭之地也。\n亟求余作《沧浪亭记》，曰：“昔子美之记，记亭之胜也。\n请子记吾所以为亭者。\n”　　余曰：昔吴越有国时，广陵王镇吴中，治南园于子城之西南；其外戚孙承祐，亦治园于其偏。\n迨淮海纳土，此园不废。\n苏子美始建沧浪亭，最后禅者居之：此沧浪亭为大云庵也。\n有庵以来二百年，文瑛寻古遗事，复子美之构于荒残灭没之余：此大云庵为沧浪亭也。\n　　夫古今之变，朝市改易。\n尝登姑苏之台，望五湖之渺茫，群山之苍翠，太伯、虞仲之所建，阖闾、夫差之所争，子胥、种、蠡之所经营，今皆无有矣。\n庵与亭何为者哉？虽然，钱镠因乱攘窃，保有吴越，国富兵强，垂及四世。\n诸子姻戚，乘时奢僭，宫馆苑囿，极一时之盛。\n而子美之亭，乃为释子所钦重如此。\n可以见士之欲垂名于千载，不与其澌然而俱尽者，则有在矣。\n　　文瑛读书喜诗，与吾徒游，呼之为沧浪僧云。"},
{"title": "报刘一丈书", "author": "宗臣", "dynasty": "明代", "content": "数千里外，得长者时赐一书，以慰长想，即亦甚幸矣；何至更辱馈遗，则不才益将何以报焉？书中情意甚殷，即长者之不忘老父，知老父之念长者深也。\n　　至以「上下相孚，才德称位」语不才，则不才有深感焉。\n夫才德不称，固自知之矣；至於不孚之病，则尤不才为甚。\n　　且今之所谓孚者，何哉？日夕策马，候权者之门。\n门者故不入，则甘言媚词，作妇人状，袖金以私之。\n即门者持刺入，而主人又不即出见；立厩中仆马之间，恶气袭衣袖，即饥寒毒热不可忍，不去也。\n抵暮，则前所受赠金者，出报客曰：「相公倦，谢客矣！客请明日来！」即明日，又不敢不来。\n夜披衣坐，闻鸡鸣，即起盥栉，走马抵门；门者怒曰：「为谁？」则曰：「昨日之客来。\n」则又怒曰：「何客之勤也？岂有相公此时出见客乎？」客心耻之，强忍而与言曰：「亡奈何矣，姑容我入！」门者又得所赠金，则起而入之；又立向所立厩中。\n幸主者出，南面召见，则惊走匍匐阶下。\n主者曰：「进！」则再拜，故迟不起；起则上所上寿金。\n主者故不受，则固请。\n主者故固不受，则又固请，然後命吏纳之。\n则又再拜，又故迟不起；起则五六揖始出。\n出揖门者曰：「官人幸顾我，他日来，幸无阻我也！」门者答揖。\n大喜奔出，马上遇所交识，即扬鞭语曰：「适自相公家来，相公厚我，厚我！」且虚言状。\n即所交识，亦心畏相公厚之矣。\n相公又稍稍语人曰：「某也贤！某也贤！」闻者亦心许交赞之。\n　　此世所谓上下相孚也，长者谓仆能之乎？前所谓权门者，自岁时伏腊，一刺之外，即经年不往也。\n闲道经其门，则亦掩耳闭目，跃马疾走过之，若有所追逐者，斯则仆之褊衷，以此长不见怡於长吏，仆则愈益不顾也。\n每大言曰：「人生有命，吾惟有命，吾惟守分而已。\n」长者闻之，得无厌其为迂乎？　　乡园多故，不能不动客子之愁。\n至于长者之抱才而困，则又令我怆然有感。\n天之与先生者甚厚，亡论长者不欲轻弃之，即天意亦不欲长者之轻弃之也，幸宁心哉！"},
{"title": "信陵君救赵论", "author": "唐顺之", "dynasty": "明代", "content": "论者以窃符为信陵君之罪，余以为此未足以罪信陵也。\n夫强秦之暴亟矣，今悉兵以临赵，赵必亡。\n赵，魏之障也。\n赵亡，则魏且为之后。\n赵、魏，又楚、燕、齐诸国之障也，赵、魏亡，则楚、燕、齐诸国为之后。\n天下之势，未有岌岌于此者也。\n故救赵者，亦以救魏；救一国者，亦以救六国也。\n窃魏之符以纾魏之患，借一国之师以分六国之灾，夫奚不可者？　　然则信陵果无罪乎？曰：又不然也。\n余所诛者，信陵君之心也。\n　　信陵一公子耳，魏固有王也。\n赵不请救于王，而谆谆焉请救于信陵，是赵知有信陵，不知有王也。\n平原君以婚姻激信陵，而信陵亦自以婚姻之故，欲急救赵，是信陵知有婚姻，不知有王也。\n其窃符也，非为魏也，非为六国也，为赵焉耳。\n非为赵也，为一平原君耳。\n使祸不在赵，而在他国，则虽撤魏之障，撤六国之障，信陵亦必不救。\n使赵无平原，而平原亦非信陵之姻戚，虽赵亡，信陵亦必不救。\n则是赵王与社稷之轻重，不能当一平原公子，而魏之兵甲所恃以固其社稷者，只以供信陵君一姻戚之用。\n幸而战胜，可也，不幸战不胜，为虏于秦，是倾魏国数百年社稷以殉姻戚，吾不知信陵何以谢魏王也。\n　　夫窃符之计，盖出于侯生，而如姬成之也。\n侯生教公子以窃符，如姬为公子窃符于王之卧内，是二人亦知有信陵，不知有王也。\n余以为信陵之自为计，曷若以唇齿之势激谏于王，不听，则以其欲死秦师者而死于魏王之前，王必悟矣。\n侯生为信陵计，曷若见魏王而说之救赵，不听，则以其欲死信陵君者而死于魏王之前，王亦必悟矣。\n如姬有意于报信陵，曷若乘王之隙而日夜劝之救，不听，则以其欲为公子死者而死于魏王之前，王亦必悟矣。\n如此，则信陵君不负魏，亦不负赵；二人不负王，亦不负信陵君。\n何为计不出此？信陵知有婚姻之赵，不知有王。\n内则幸姬，外则邻国，贱则夷门野人，又皆知有公子，不知有王。\n则是魏仅有一孤王耳。\n　　呜呼！自世之衰，人皆习于背公死党之行而忘守节奉公之道，有重相而无威君，有私仇而无义愤，如秦人知有穰侯，不知有秦王，虞卿知有布衣之交，不知有赵王，盖君若赘旒久矣。\n由此言之，信陵之罪，固不专系乎符之窃不窃也。\n其为魏也，为六国也，纵窃符犹可。\n其为赵也，为一亲戚也，纵求符于王，而公然得之，亦罪也。\n　　虽然，魏王亦不得无罪也。\n兵符藏于卧内，信陵亦安得窃之？信陵不忌魏王，而径请之如姬，其素窥魏王之疏也；如姬不忌魏王，而敢于窃符，其素恃魏王之宠也。\n木朽而蛀生之矣。\n古者人君持权于上，而内外莫敢不肃。\n则信陵安得树私交于赵？赵安得私请救于信陵？如姬安得衔信陵之恩？信陵安得卖恩于如姬？履霜之渐，岂一朝一夕也哉！由此言之，不特众人不知有王，王亦自为赘旒也。\n　　故信陵君可以为人臣植党之戒，魏王可以为人君失权之戒。\n《春秋》书葬原仲、翚帅师。\n嗟夫！圣人之为虑深矣！"},
{"title": "瘗旅文", "author": "王守仁", "dynasty": "明代", "content": "维正德四年秋月三日，有吏目云自京来者，不知其名氏，携一子一仆，将之任，过龙场，投宿土苗家。\n予从篱落间望见之，阴雨昏黑，欲就问讯北来事，不果。\n明早，遣人觇之，已行矣。\n　　薄午，有人自蜈蚣坡来，云：“一老人死坡下，傍两人哭之哀。\n”予曰：“此必吏目死矣。\n伤哉！”薄暮，复有人来，云：“坡下死者二人，傍一人坐哭。\n”询其状，则其子又死矣。\n明日，复有人来，云：“见坡下积尸三焉。\n”则其仆又死矣，呜呼伤哉！　　念其暴骨无主，将二童子持畚、锸往瘗之，二童子有难色然。\n予曰：“嘻！吾与尔犹彼也！”二童闵然涕下，请往。\n就其傍山麓为三坎，埋之。\n又以只鸡、饭三盂，嗟吁涕洟而告之，曰：　　“呜呼伤哉！繄何人？繄何人？吾龙场驿丞余姚王守仁也。\n吾与尔皆中土之产，吾不知尔郡邑，尔乌为乎来为兹山之鬼乎？古者重去其乡，游宦不逾千里。\n吾以窜逐而来此，宜也。\n尔亦何辜乎？闻尔官吏目耳，俸不能五斗，尔率妻子躬耕可有也。\n乌为乎以五斗而易尔七尺之躯？又不足，而益以尔子与仆乎？　　呜呼伤哉！尔诚恋兹五斗而来，则宜欣然就道，胡为乎吾昨望见尔容蹙然，盖不胜其忧者？夫冲冒雾露，扳援崖壁，行万峰之顶，饥渴劳顿，筋骨疲惫，而又瘴疬侵其外，忧郁攻其中，其能以无死乎？吾固知尔之必死，然不谓若是其速，又不谓尔子尔仆亦遽然奄忽也！皆尔自取，谓之何哉！吾念尔三骨之无依而来瘗尔，乃使吾有无穷之怆也。\n　　呜呼伤哉！纵不尔瘗，幽崖之狐成群，阴壑之虺如车轮，亦必能葬尔于腹，不致久暴露尔。\n尔既已无知，然吾何能违心乎？自吾去父母乡国而来此，三年矣，历瘴毒而苟能自全，以吾未尝一日之戚戚也。\n今悲伤若此，是吾为尔者重，而自为者轻也。\n吾不宜复为尔悲矣。\n吾为尔歌，尔听之。\n”　　歌曰：“连峰际天兮，飞鸟不通。\n游子怀乡兮，莫知西东。\n莫知西东兮，维天则同。\n异域殊方兮，环海之中。\n达观随寓兮，奚必予宫。\n魂兮魂兮，无悲以恫。\n”　　又歌以慰之曰：“与尔皆乡土之离兮，蛮之人言语不相知兮。\n性命不可期，吾苟死于兹兮，率尔子仆，来从予兮。\n吾与尔遨以嬉兮，骖紫彪而乘文螭兮，登望故乡而嘘唏兮。\n吾苟获生归兮，尔子尔仆，尚尔随兮，无以无侣为悲兮！道旁之冢累累兮，多中土之流离兮，相与呼啸而徘徊兮。\n餐风饮露，无尔饥兮。\n朝友麋鹿，暮猿与栖兮。\n尔安尔居兮，无为厉于兹墟兮！"},
{"title": "稽山书院尊经阁记", "author": "王守仁", "dynasty": "明代", "content": "经，常道也，其在于天谓之命，其赋于人谓之性，其主于身谓之心。\n心也，性也，命也，一也。\n通人物，达四海，塞天地，亘古今，无有乎弗具，无有乎弗同，无有乎或变者也，是常道也。\n其应乎感也，则为恻隐，为羞恶，为辞让，为是非；其见于事也，则为父子之亲，为君臣之义，为夫妇之别，为长幼之序，为朋友之信。\n是恻隐也，羞恶也，辞让也，是非也，是亲也，义也，序也，别也，信也，一也；皆所谓心也，性也，命也。\n通人物，达四海，塞天地，亘古今，无有乎弗具，无有乎弗同，无有乎或变者也，是常道也。\n是常道也，以言其阴阳消息之行焉，则谓之《易》；以言其纪纲政事之施焉，则谓之《书》；以言其歌咏性情之发焉，则谓之《诗》；以言其条理节文之著焉，则谓之《礼》；以言其欣喜和平之生焉，则谓之《乐》；以言其诚伪邪正之辩焉，则谓之《春秋》。\n是阴阳消息之行也以至于诚伪邪正之辩也，一也；皆所谓心也，性也，命也。\n通人物，达四海，塞天地，亘古今，无有乎弗具，无有乎弗同，无有乎或变者也，夫是之谓六经。\n六经者非他，吾心之常道也。\n故《易》也者，志吾心之阴阳消息者也；《书》也者，志吾心之纪纲政事者也；《诗》也者，志吾心之歌咏性情者也；《礼》也者，志吾心之条理节文者也；《乐》也者，志吾心之欣喜和平者也；《春秋》也者，志吾心之诚伪邪正者也。\n君子之于六经也，求之吾心之阴阳消息而时行焉，所以尊《易》也；求之吾心之纪纲政事而时施焉，所以尊《书》也；求之吾心之歌咏性情而时发焉，所以尊《诗》也；求之吾心之条理节文而时著焉。\n所以尊《礼》也；求之吾心之欣喜和平而时生焉，所以尊《乐》也；求之吾心之诚伪邪正而时辩焉，所以尊《春秋》也。\n　　盖昔者圣人之扶人极、忧后世而述六经也，犹之富家者之父祖，虑其产业库藏之积，其子孙者或至于遗忘散失，卒困穷而无以自全也，而记籍其家之所有以贻之，使之世守其产业库藏之积而享用焉，以免于困穷之患。\n故六经者，吾心之记籍也；而六经之实，则具于吾心，犹之产业库藏之实积，种种色色，具存于其家；其记籍者，特名状数目而已。\n而世之学者，不知求六经之实于吾心，而徒考索于影响之间，牵制于文义之末，硁硁然以为是六经矣；是犹富家之子孙，不务守视享用其产业库藏之实积，日遗忘散失，至于窭人丐夫，而犹嚣嚣然指其记籍。\n曰：“斯吾产业库藏之积也！”何以异于是？　　呜呼！六经之学，其不明于世，非一朝一夕之故矣。\n尚功利，崇邪说，是谓乱经；习训诂，传记诵，没溺于浅闻小见，以涂天下之耳目，是谓侮经；侈淫辞，竞诡辩，饰奸心盗行，逐世垄断，而犹自以为通经，是谓贼经。\n若是者，是并其所谓记籍者而割裂弃毁之矣，宁复知所以为尊经也乎？　　越城旧有稽山书院，在卧龙西岗，荒废久矣。\n郡守渭南南君大吉，既敷政于民，则慨然悼末学之支离，将进之以圣贤之道，于是使山阴令吴君瀛拓书院而一新之；又为尊经之阁于其后，曰：经正则庶民兴，庶民兴斯无邪慝矣。\n阁成，请予一言，以谂多士。\n予既不获辞，则为记之若是。\n呜呼！世之学者，得吾说而求诸其心焉，其亦庶乎知所以为尊经也矣。"},
{"title": "亲政篇", "author": "王鏊", "dynasty": "明代", "content": "《易》之《泰》：“上下交而其志同。\n”其《否》曰：“上下不交而天下无邦。\n”盖上之情达于下，下之情达于上，上下一体，所以为“泰”。\n下之情壅阏而不得上闻，上下间隔，虽有国而无国矣，所以为“否”也。\n　　交则泰，不交则否，自古皆然，而不交之弊，未有如近世之甚者。\n君臣相见，止于视朝数刻；上下之间，章奏批答相关接，刑名法度相维持而已。\n非独沿袭故事，亦其地势使然。\n何也？国家常朝于奉天门，未尝一日废，可谓勤矣。\n然堂陛悬绝，威仪赫奕，御史纠仪，鸿胪举不如法，通政司引奏，上特视之，谢恩见辞，湍湍而退，上何尝治一事，下何尝进一言哉？此无他，地势悬绝，所谓堂上远于万里，虽欲言无由言也。\n　　愚以为欲上下之交，莫若复古内朝之法。\n盖周之时有三朝：库门之外为正朝，询谋大臣在焉；路门之外为治朝，日视朝在焉；路门之内为内朝，亦曰燕朝。\n《玉藻》云：“君日出而视朝，退视路寝听政。\n”盖视朝而见群臣，所以正上下之分；听政而视路寝，所以通远近之情。\n汉制：大司马、左右前后将军、侍中、散骑诸吏为中朝，丞相以下至六百石为外朝。\n唐皇城之北南三门曰承天，元正、冬至受万国之朝贡，则御焉，盖古之外朝也。\n其北曰太极门，其西曰太极殿，朔、望则坐而视朝，盖古之正朝也。\n又北曰两仪殿，常日听朝而视事，盖古之内朝也。\n宋时常朝则文德殿，五日一起居则垂拱殿，正旦、冬至、圣节称贺则大庆殿，赐宴则紫宸殿或集英殿，试进士则崇政殿。\n侍从以下，五日一员上殿，谓之轮对，则必入陈时政利害。\n内殿引见，亦或赐坐，或免穿靴，盖亦有三朝之遗意焉。\n盖天有三垣，天子象之。\n正朝，象太极也；外朝，象天市也；内朝，象紫微也。\n自古然矣。\n　　国朝圣节、冬至、正旦大朝则会奉天殿，即古之正朝也。\n常日则奉天门，即古之外朝也。\n而内朝独缺。\n然非缺也，华盖、谨身、武英等殿，岂非内朝之遗制乎？洪武中如宋濂、刘基，永乐以来如杨士奇、杨荣等，日侍左右，大臣蹇义、夏元吉等，常奏对便殿。\n于斯时也，岂有壅隔之患哉？今内朝未复，临御常朝之后，人臣无复进见，三殿高閟，鲜或窥焉。\n故上下之情，壅而不通；天下之弊，由是而积。\n孝宗晚年，深感有慨于斯，屡召大臣于便殿，讲论天下事。\n方将有为，而民之无禄，不及睹至治之美，天下至今以为恨矣。\n　　惟陛下远法圣祖，近法孝宗，尽铲近世壅隔之弊。\n常朝之外，即文华、武英二殿，仿古内朝之意，大臣三日或五日一次起居，侍从、台谏各一员上殿轮对；诸司有事咨决，上据所见决之，有难决者，与大臣面议之；不时引见群臣，凡谢恩辞见之类，皆得上殿陈奏。\n虚心而问之，和颜色而道之，如此，人人得以自尽。\n陛下虽身居九重，而天下之事灿然毕陈于前。\n外朝所以正上下之分，内朝所以通远近之情。\n如此，岂有近时壅隔之弊哉？唐、虞之时，明目达聪，嘉言罔伏，野无遗贤，亦不过是而已。"},
{"title": "深虑论", "author": "方孝孺", "dynasty": "明代", "content": "虑天下者，常图其所难而忽其所易，备其所可畏而遗其所不疑。\n然而，祸常发于所忽之中，而乱常起于不足疑之事。\n岂其虑之未周欤？盖虑之所能及者，人事之宜然，而出于智力之所不及者，天道也。\n　　当秦之世，而灭诸侯，一天下。\n而其心以为周之亡在乎诸侯之强耳，变封建而为郡县。\n方以为兵革不可复用，天子之位可以世守，而不知汉帝起陇亩之中，而卒亡秦之社稷。\n汉惩秦之孤立，于是大建庶孽而为诸侯，以为同姓之亲，可以相继而无变，而七国萌篡弑之谋。\n武、宣以后，稍削析之而分其势，以为无事矣，而王莽卒移汉祚。\n光武之惩哀、平，魏之惩汉，晋之惩魏，各惩其所由亡而为之备。\n而其亡也，盖出于所备之外。\n唐太宗闻武氏之杀其子孙，求人于疑似之际而除之，而武氏日侍其左右而不悟。\n宋太祖见五代方镇之足以制其君，尽释其兵权，使力弱而易制，而不知子孙卒困于敌国。\n此其人皆有出人之智、盖世之才，其于治乱存亡之几，思之详而备之审矣。\n虑切于此而祸兴于彼，终至乱亡者，何哉？盖智可以谋人，而不可以谋天。\n　　良医之子，多死于病；良巫之子，多死于鬼。\n岂工于活人，而拙于谋子也哉？乃工于谋人，而拙于谋天也。\n古之圣人，知天下后世之变，非智虑之所能周，非法术之所能制，不敢肆其私谋诡计，而唯积至诚，用大德以结乎天心，使天眷其德，若慈母之保赤子而不忍释。\n故其子孙，虽有至愚不肖者足以亡国，而天卒不忍遽亡之。\n此虑之远者也。\n夫苟不能自结于天，而欲以区区之智笼络当世之务，而必后世之无危亡，此理之所必无者，而岂天道哉！"},
{"title": "卖柑者言", "author": "刘基", "dynasty": "明代", "content": "杭有卖果者，善藏柑，涉寒暑不溃。\n出之烨然，玉质而金色。\n置于市，贾十倍，人争鬻之。\n　　予贸得其一，剖之，如有烟扑口鼻，视其中，则干若败絮。\n予怪而问之曰：“若所市于人者，将以实笾豆，奉祭祀，供宾客乎？将炫外以惑愚瞽也？甚矣哉，为欺也！”　　卖者笑曰：“吾业是有年矣，吾赖是以食吾躯。\n吾售之，人取之，未尝有言，而独不足子所乎？世之为欺者不寡矣，而独我也乎？吾子未之思也。\n　　今夫佩虎符、坐皋比者，洸洸乎干城之具也，果能授孙、吴之略耶？峨大冠、拖长绅者，昂昂乎庙堂之器也，果能建伊、皋之业耶？盗起而不知御，民困而不知救，吏奸而不知禁，法斁而不知理，坐糜廪粟而不知耻。\n观其坐高堂，骑大马，醉醇醴而饫肥鲜者，孰不巍巍乎可畏，赫赫乎可象也？又何往而不金玉其外，败絮其中也哉？今子是之不察，而以察吾柑！”　　予默默无以应。\n退而思其言，类东方生滑稽之流。\n岂其愤世疾邪者耶？而托于柑以讽耶？"},
{"title": "春日忆李白", "author": "杜甫", "dynasty": "唐代", "content": "白也诗无敌，飘然思不群。\n清新庾开府，俊逸鲍参军。\n渭北春天树，江东日暮云。\n何时一樽酒，重与细论文。"},
{"title": "司马季主论卜", "author": "刘基", "dynasty": "明代", "content": "东陵侯既废，过司马季主而卜焉。\n季主曰：“君侯何卜也？”东陵侯曰：“久卧者思起，久蛰者思启，久懑者思嚏。\n吾闻之蓄极则泄，閟极则达。\n热极则风，壅极则通。\n一冬一春，靡屈不伸，一起一伏，无往不复。\n仆窃有疑，愿受教焉。\n”季主曰：“若是，则君侯已喻之矣，又何卜为？”东陵侯曰：“仆未究其奥也，愿先生卒教之。\n”季主乃言曰：“呜呼！天道何亲？惟德之亲；鬼神何灵？因人而灵。\n夫蓍，枯草也；龟，枯骨也，物也。\n人，灵于物者也，何不自听而听于物乎？且君侯何不思昔者也？有昔者必有今日，是故碎瓦颓垣，昔日之歌楼舞馆也；荒榛断梗，昔日之琼蕤玉树也；露蛬风蝉，昔日之凤笙龙笛也；鬼燐萤火，昔日之金釭华烛也；秋荼春荠，昔日之象白驼峰也；丹枫白荻，昔日之蜀锦齐纨也。\n昔日之所无，今日有之不为过；昔日之所有，今日无之不为不足。\n是故一昼一夜，华开者谢；一秋一春，物故者新。\n激湍之下，必有深潭；高丘之下，必有浚谷。\n君侯亦知之矣，何以卜为？”"},
{"title": "阅江楼记", "author": "宋濂", "dynasty": "明代", "content": "金陵为帝王之州。\n自六朝迄于南唐，类皆偏据一方，无以应山川之王气。\n逮我皇帝，定鼎于兹，始足以当之。\n由是声教所暨，罔间朔南；存神穆清，与天同体。\n虽一豫一游，亦可为天下后世法。\n京城之西北有狮子山，自卢龙蜿蜒而来。\n长江如虹贯，蟠绕其下。\n上以其地雄胜，诏建楼于巅，与民同游观之乐。\n遂锡嘉名为“阅江”云。\n　　登览之顷，万象森列，千载之秘，一旦轩露。\n岂非天造地设，以俟大一统之君，而开千万世之伟观者欤？当风日清美，法驾幸临，升其崇椒，凭阑遥瞩，必悠然而动遐思。\n见江汉之朝宗，诸侯之述职，城池之高深，关阨之严固，必曰：“此朕沐风栉雨、战胜攻取之所致也。\n”中夏之广，益思有以保之。\n见波涛之浩荡，风帆之上下，番舶接迹而来庭，蛮琛联肩而入贡，必曰：“此朕德绥威服，覃及外内之所及也。\n”四陲之远，益思所以柔之。\n见两岸之间、四郊之上，耕人有炙肤皲足之烦，农女有捋桑行馌之勤，必曰：“此朕拔诸水火、而登于衽席者也。\n”万方之民，益思有以安之。\n触类而思，不一而足。\n臣知斯楼之建，皇上所以发舒精神，因物兴感，无不寓其致治之思，奚此阅夫长江而已哉？彼临春、结绮，非弗华矣；齐云、落星，非不高矣。\n不过乐管弦之淫响，藏燕赵之艳姬。\n一旋踵间而感慨系之，臣不知其为何说也。\n　　虽然，长江发源岷山，委蛇七千余里而始入海，白涌碧翻，六朝之时，往往倚之为天堑；今则南北一家，视为安流，无所事乎战争矣。\n然则，果谁之力欤？逢掖之士，有登斯楼而阅斯江者，当思帝德如天，荡荡难名，与神禹疏凿之功同一罔极。\n忠君报上之心，其有不油然而兴者耶？　　臣不敏，奉旨撰记，欲上推宵旰图治之切者，勒诸贞珉。\n他若留连光景之辞，皆略而不陈，惧亵也。"},
{"title": "泰州海陵县主簿许君墓志铭", "author": "王安石", "dynasty": "宋代", "content": "君讳平，字秉之，姓许氏。\n余尝谱其世家，所谓今泰州海陵县主簿者也。\n君既与兄元相友爱称天下，而自少卓荦不羁，善辩说，与其兄俱以智略为当世大人所器。\n宝元时，朝廷开方略之选，以招天下异能之士，而陕西大帅范文正公、郑文肃公争以君所为书以荐，于是得召试，为太庙斋郎，已而选泰州海陵县主簿。\n贵人多荐君有大才，可试以事，不宜弃之州县。\n君亦常慨然自许，欲有所为。\n然终不得一用其智能以卒。\n噫！其可哀也已。\n　　士固有离世异俗，独行其意，骂讥、笑侮、困辱而不悔，彼皆无众人之求而有所待于后世者也，其龃龉固宜。\n若夫智谋功名之士，窥时俯仰以赴势物之会，而辄不遇者，乃亦不可胜数。\n辩足以移万物，而穷于用说之时；谋足以夺三军，而辱于右武之国，此又何说哉！嗟乎！彼有所待而不遇者，其知之矣。\n　　君年五十九，以嘉祐某年某月某甲子葬真州之扬子县甘露乡某所之原。\n夫人李氏。\n子男瓌，不仕；璋，真州司户参军；琦，太庙斋郎；琳，进士。\n女子五人，已嫁二人，进士周奉先、泰州泰兴县令陶舜元。\n　　铭曰：有拔而起之，莫挤而止之。\n呜呼许君！而已于斯，谁或使之？"},
{"title": "赠黎安二生序", "author": "曾巩", "dynasty": "宋代", "content": "赵郡苏轼，余之同年友也。\n自蜀以书至京师遗余，称蜀之士，曰黎生、安生者。\n既而黎生携其文数十万言，安生携其文亦数千言，辱以顾余。\n读其文，诚闳壮隽伟，善反复驰骋，穷尽事理；而其材力之放纵，若不可极者也。\n二生固可谓魁奇特起之士，而苏君固可谓善知人者也。\n　　顷之，黎生补江陵府司法参军。\n将行，请予言以为赠。\n余曰：「余之知生，既得之于心矣，乃将以言相求于外邪？」黎生曰：「生与安生之学于斯文，里之人皆笑以为迂阔。\n今求子之言，盖将解惑于里人。\n」余闻之，自顾而笑。\n　　夫世之迂阔，孰有甚于予乎？知信乎古，而不知合乎世；知志乎道，而不知同乎俗。\n此余所以困于今而不自知也。\n世之迂阔，孰有甚于予乎？今生之迂，特以文不近俗，迂之小者耳，患为笑于里之人。\n若余之迂大矣，使生持吾言而归，且重得罪，庸讵止于笑乎？　　然则若余之于生，将何言哉？谓余之迂为善，则其患若此；谓为不善，则有以合乎世，必违乎古，有以同乎俗，必离乎道矣。\n生其无急于解里人之惑，则于是焉，必能择而取之。\n　　遂书以赠二生，并示苏君，以为何如也？"},
{"title": "寄欧阳舍人书", "author": "曾巩", "dynasty": "宋代", "content": "巩顿首再拜，舍人先生：　　去秋人还，蒙赐书及所撰先大父墓碑铭。\n反复观诵，感与惭并。\n夫铭志之著于世，义近于史，而亦有与史异者。\n盖史之于善恶，无所不书,而铭者，盖古之人有功德材行志义之美者，惧后世之不知，则必铭而见之。\n或纳于庙，或存于墓，一也。\n苟其人之恶，则于铭乎何有？此其所以与史异也。\n其辞之作，所以使死者无有所憾，生者得致其严。\n而善人喜于见传，则勇于自立；恶人无有所纪，则以愧而惧。\n至于通材达识，义烈节士，嘉言善状，皆见于篇，则足为后法。\n警劝之道，非近乎史，其将安近？　　及世之衰，为人之子孙者，一欲褒扬其亲而不本乎理。\n故虽恶人，皆务勒铭，以夸后世。\n立言者既莫之拒而不为，又以其子孙之所请也，书其恶焉，则人情之所不得，于是乎铭始不实。\n后之作铭者，常观其人。\n苟托之非人，则书之非公与是，则不足以行世而传后。\n故千百年来，公卿大夫至于里巷之士，莫不有铭，而传者盖少。\n其故非他，托之非人，书之非公与是故也。\n　　然则孰为其人而能尽公与是欤？非畜道德而能文章者，无以为也。\n盖有道德者之于恶人，则不受而铭之，于众人则能辨焉。\n而人之行，有情善而迹非，有意奸而外淑，有善恶相悬而不可以实指，有实大于名，有名侈于实。\n犹之用人，非畜道德者，恶能辨之不惑，议之不徇？不惑不徇，则公且是矣。\n而其辞之不工，则世犹不传，于是又在其文章兼胜焉。\n故曰，非畜道德而能文章者无以为也，岂非然哉！　　然畜道德而能文章者，虽或并世而有，亦或数十年或一二百年而有之。\n其传之难如此，其遇之难又如此。\n若先生之道德文章，固所谓数百年而有者也。\n先祖之言行卓卓，幸遇而得铭，其公与是，其传世行后无疑也。\n而世之学者，每观传记所书古人之事，至其所可感，则往往衋然不知涕之流落也，况其子孙也哉？况巩也哉？其追睎祖德而思所以传之之繇，则知先生推一赐于巩而及其三世。\n其感与报，宜若何而图之？　　抑又思若巩之浅薄滞拙，而先生进之，先祖之屯蹶否塞以死，而先生显之，则世之魁闳豪杰不世出之士，其谁不愿进于门？潜遁幽抑之士，其谁不有望于世？善谁不为，而恶谁不愧以惧？为人之父祖者，孰不欲教其子孙？为人之子孙者，孰不欲宠荣其父祖？此数美者，一归于先生。\n既拜赐之辱，且敢进其所以然。\n所谕世族之次，敢不承教而加详焉？愧甚，不宣。\n巩再拜。"},
{"title": "六国论", "author": "苏辙", "dynasty": "宋代", "content": "尝读六国《世家》，窃怪天下之诸侯，以五倍之地，十倍之众，发愤西向，以攻山西千里之秦，而不免于死亡。\n常为之深思远虑，以为必有可以自安之计，盖未尝不咎其当时之士虑患之疏，而见利之浅，且不知天下之势也。\n　　夫秦之所以与诸侯争天下者，不在齐、楚、燕、赵也，而在韩、魏之郊；诸侯之所与秦争天下者，不在齐、楚、燕、赵也，而在韩、魏之野。\n秦之有韩、魏，譬如人之有腹心之疾也。\n韩、魏塞秦之冲，而弊山东之诸侯，故夫天下之所重者，莫如韩、魏也。\n昔者范睢用于秦而收韩，商鞅用于秦而收魏，昭王未得韩、魏之心，而出兵以攻齐之刚、寿，而范雎以为忧。\n然则秦之所忌者可以见矣。\n　　秦之用兵于燕、赵，秦之危事也。\n越韩过魏，而攻人之国都，燕、赵拒之于前，而韩、魏乘之于后，此危道也。\n而秦之攻燕、赵，未尝有韩、魏之忧，则韩、魏之附秦故也。\n夫韩、魏诸侯之障，而使秦人得出入于其间，此岂知天下之势邪！委区区之韩、魏，以当强虎狼之秦，彼安得不折而入于秦哉？韩、魏折而入于秦，然后秦人得通其兵于东诸侯，而使天下偏受其祸。\n　　夫韩、魏不能独当秦，而天下之诸侯，藉之以蔽其西，故莫如厚韩亲魏以摈秦。\n秦人不敢逾韩、魏以窥齐、楚、燕、赵之国，而齐、楚、燕、赵之国，因得以自完于其间矣。\n以四无事之国，佐当寇之韩、魏，使韩、魏无东顾之忧，而为天下出身以当秦兵；以二国委秦，而四国休息于内，以阴助其急，若此，可以应夫无穷，彼秦者将何为哉！不知出此，而乃贪疆埸尺寸之利，背盟败约，以自相屠灭，秦兵未出，而天下诸侯已自困矣。\n至于秦人得伺其隙以取其国，可不悲哉！"},
{"title": "乞校正陆贽奏议进御札子", "author": "苏轼", "dynasty": "宋代", "content": "臣等猥以空疏，备员讲读。\n圣明天纵，学问日新。\n臣等才有限而道无穷，心欲言而口不逮，以此自愧，莫知所为。\n　　窃谓人臣之纳忠，譬如医者之用药，药虽进于医手，方多传于古人。\n若已经效于世间，不必皆从于己出。\n　　伏见唐宰相陆贽，才本王佐，学为帝师。\n论深切于事情，言不离于道德。\n智如子房而文则过，辩如贾谊而术不疏，上以格君心之非，下以通天下之志。\n但其不幸，仕不遇时。\n德宗以苛刻为能，而贽谏之以忠厚；德宗以猜疑为术，而贽劝之以推诚；德宗好用兵，而贽以消兵为先；德宗好聚财，而贽以散财为急。\n至于用人听言之法，治边驭将之方，罪己以收人心，改过以应天道，去小人以除民患，惜名器以待有功，如此之流，未易悉数。\n可谓进苦口之乐石，针害身之膏肓。\n使德宗尽用其言，则贞观可得而复。\n　　臣等每退自西阁，即私相告言，以陛下圣明，必喜贽议论。\n但使圣贤之相契，即如臣主之同时。\n昔冯唐论颇、牧之贤，则汉文为之太息；魏相条晁、董之对，则孝宣以致中兴。\n若陛下能自得师，莫若近取诸贽。\n夫六经三史，诸子百家，非无可观，皆足为治。\n但圣言幽远，末学支离，譬如山海之崇深，难以一二而推择。\n如贽之论，开卷了然。\n聚古今之精英，实治乱之龟鉴。\n臣等欲取其奏议，稍加校正，缮写进呈。\n愿陛下置之坐隅，如见贽面，反覆熟读，如与贽言。\n必能发圣性之高明，成治功于岁月。\n臣等不胜区区之意，取进止。"},
{"title": "放鹤亭记", "author": "苏轼", "dynasty": "宋代", "content": "熙宁十年秋，彭城大水。\n云龙山人张君之草堂，水及其半扉。\n明年春，水落，迁于故居之东，东山之麓。\n升高而望，得异境焉，作亭于其上。\n彭城之山，冈岭四合，隐然如大环，独缺其西一面，而山人之亭，适当其缺。\n春夏之交，草木际天；秋冬雪月，千里一色；风雨晦明之间，俯仰百变。\n　　山人有二鹤，甚驯而善飞，旦则望西山之缺而放焉，纵其所如,或立于陂田，或翔于云表；暮则傃东山而归。\n故名之曰“放鹤亭”。\n　　郡守苏轼，时从宾佐僚吏往见山人，饮酒于斯亭而乐之。\n挹山人而告之曰：“子知隐居之乐乎？虽南面之君，未可与易也。\n《易》曰：‘鸣鹤在阴，其子和之。\n’《诗》曰：‘鹤鸣于九皋，声闻于天。\n’盖其为物，清远闲放，超然于尘埃之外，故《易》《诗》人以比贤人君子。\n隐德之士，狎而玩之，宜若有益而无损者；然卫懿公好鹤则亡其国。\n周公作《酒诰》，卫武公作《抑戒》，以为荒惑败乱，无若酒者；而刘伶、阮籍之徒，以此全其真而名后世。\n嗟夫！南面之君，虽清远闲放如鹤者，犹不得好，好之则亡其国；而山林遁世之士，虽荒惑败乱如酒者，犹不能为害，而况于鹤乎？由此观之，其为乐未可以同日而语也。\n”山人忻然而笑曰：“有是哉！”乃作放鹤、招鹤之歌曰：　　鹤飞去兮西山之缺，高翔而下览兮择所适。\n翻然敛翼，宛将集兮，忽何所见，矫然而复击。\n独终日于涧谷之间兮，啄苍苔而履白石。\n　　鹤归来兮，东山之阴。\n其下有人兮，黄冠草屦，葛衣而鼓琴。\n躬耕而食兮，其馀以汝饱。\n归来归来兮，西山不可以久留。\n　　元丰元年十一月初八日记《放鹤亭记》。"},
{"title": "超然台记", "author": "苏轼", "dynasty": "宋代", "content": "凡物皆有可观。\n苟有可观，皆有可乐，非必怪奇伟丽者也。\n　　哺糟啜醨皆可以醉；果蔬草木，皆可以饱。\n推此类也，吾安往而不乐？　　夫所为求褔而辞祸者，以褔可喜而祸可悲也。\n人之所欲无穷，而物之可以足吾欲者有尽，美恶之辨战乎中，而去取之择交乎前。\n则可乐者常少，而可悲者常多。\n是谓求祸而辞褔。\n夫求祸而辞褔，岂人之情也哉？物有以盖之矣。\n彼游于物之内，而不游于物之外。\n物非有大小也，自其内而观之，未有不高且大者也。\n彼挟其高大以临我，则我常眩乱反复，如隙中之观斗，又焉知胜负之所在。\n是以美恶横生，而忧乐出焉，可不大哀乎！　　余自钱塘移守胶西，释舟楫之安，而服车马之劳；去雕墙之美，而蔽采椽之居；背湖山之观，而适桑麻之野。\n始至之日，岁比不登，盗贼满野，狱讼充斥；而斋厨索然，日食杞菊。\n人固疑余之不乐也。\n处之期年，而貌加丰，发之白者，日以反黑。\n予既乐其风俗之淳，而其吏民亦安予之拙也。\n于是治其园圃，洁其庭宇，伐安丘、高密之木，以修补破败，为苟全之计。\n　　而园之北，因城以为台者旧矣，稍葺而新之。\n时相与登览，放意肆志焉。\n南望马耳、常山，出没隐见，若近若远，庶几有隐君子乎！而其东则庐山，秦人卢敖之所从遁也。\n西望穆陵，隐然如城郭，师尚父、齐桓公之遗烈，犹有存者。\n北俯潍水，慨然太息，思淮阴之功，而吊其不终。\n台高而安，深而明，夏凉而冬温。\n雨雪之朝，风月之夕，予未尝不在，客未尝不从。\n撷园蔬，取池鱼，酿秫酒，瀹脱粟而食之，曰：“乐哉游乎！\"　　方是时，予弟子由，适在济南，闻而赋之，且名其台曰“超然”，以见余之无所往而不乐者，盖游于物之外也。"},
{"title": "凌虚台记", "author": "苏轼", "dynasty": "宋代", "content": "国于南山之下，宜若起居饮食与山接也。\n四方之山，莫高于终南；而都邑之丽山者，莫近于扶风。\n以至近求最高，其势必得。\n而太守之居，未尝知有山焉。\n虽非事之所以损益，而物理有不当然者。\n此凌虚之所为筑也。\n　　方其未筑也，太守陈公杖履逍遥于其下。\n见山之出于林木之上者，累累如人之旅行于墙外而见其髻也。\n曰：“是必有异。\n”使工凿其前为方池，以其土筑台，高出于屋之檐而止。\n然后人之至于其上者，恍然不知台之高，而以为山之踊跃奋迅而出也。\n公曰：“是宜名凌虚。\n”以告其从事苏轼，而求文以为记。\n　　轼复于公曰：“物之废兴成毁，不可得而知也。\n昔者荒草野田，霜露之所蒙翳，狐虺之所窜伏。\n方是时，岂知有凌虚台耶？废兴成毁，相寻于无穷，则台之复为荒草野田，皆不可知也。\n尝试与公登台而望，其东则秦穆之祈年、橐泉也，其南则汉武之长杨，五柞，而其北则隋之仁寿，唐之九成也。\n计其一时之盛，宏杰诡丽，坚固而不可动者，岂特百倍于台而已哉？然而数世之后，欲求其仿佛，而破瓦颓垣，无复存者，既已化为禾黍荆棘丘墟陇亩矣，而况于此台欤！夫台犹不足恃以长久，而况于人事之得丧，忽往而忽来者欤！而或者欲以夸世而自足，则过矣。\n盖世有足恃者，而不在乎台之存亡也。\n”既以言于公，退而为之记。"},
{"title": "上梅直讲书", "author": "苏轼", "dynasty": "宋代", "content": "轼每读《诗》至《鸱枭》，读《书》至《君奭》，常窃悲周公之不遇。\n及观《史》，见孔子厄于陈、蔡之间，而弦歌之声不绝，颜渊、仲由之徒相与问答。\n夫子曰：“‘匪兕匪虎，率彼旷野’，吾道非邪，吾何为于此？”颜渊曰：“夫子之道至大，故天下莫能容。\n虽然，不容何病？不容然后见君子。\n”夫子油然而笑曰：“回，使尔多财，吾为尔宰。\n”夫天下虽不能容，而其徒自足以相乐如此。\n乃今知周公之富贵，有不如夫子之贫贱。\n夫以召公之贤，以管、蔡之亲而不知其心，则周公谁与乐其富贵?而夫子之所与共贫贱者，皆天下之贤才，则亦足与乐矣!轼七、八岁时，始知读书，闻今天下有欧阳公者，其为人如古孟轲、韩愈之徒;而又有梅公者,从之游，而与之上下其议论。\n其后益壮，始能读其文词，想见其为人，意其飘然脱去世俗之乐,而自乐其乐也。\n方学为对偶声律之文，求斗升之禄，自度无以进见于诸公之间。\n来京师逾年，未尝窥其门。\n今年春，天下之士,群至于礼部，执事与欧阳公实亲试之。\n诚不自意，获在第二。\n既而闻之，执事爱其文，以为有孟轲之风;而欧阳公亦以其能不为世俗之文也而取，是以在此。\n非左右为之先容，非亲旧为之请属，而向之十余年间，闻其名而不得见者，一朝为知己。\n退而思之，人不可以苟富贵，亦不可以徒贫贱。\n有大贤焉而为其徒，则亦足恃矣。\n苟其侥一时之幸，从车骑数十人，使闾巷小民,聚观而赞叹之，亦何以易此乐也。\n《传》曰：“不怨天，不尤人。\n”盖“优哉游哉，可以卒岁”。\n执事名满天下，而位不过五品。\n其容色温然而不怒，其文章宽厚敦朴而无怨言，此必有所乐乎斯道也。\n轼愿与闻焉。"},
{"title": "范增论", "author": "苏轼", "dynasty": "宋代", "content": "汉用陈平计，间疏楚君臣，项羽疑范增与汉有私，稍夺其权。\n增大怒曰：“天下事大定矣，君王自为之，愿赐骸骨，归卒伍。\n”未至彭城，疽发背，死。\n　　苏子曰：“增之去，善矣。\n不去，羽必杀增。\n独恨其不早尔。\n”然则当以何事去？增劝羽杀沛公，羽不听，终以此失天下，当以是去耶？曰：“否。\n增之欲杀沛公，人臣之分也；羽之不杀，犹有君人之度也。\n增曷为以此去哉？《易》曰：‘知几其神乎！’《诗》曰：‘如彼雨雪，先集为霰。\n’增之去，当于羽杀卿子冠军时也。\n”　　陈涉之得民也，以项燕。\n项氏之兴也，以立楚怀王孙心；而诸侯之叛之也，以弑义帝。\n且义帝之立，增为谋主矣。\n义帝之存亡，岂独为楚之盛衰，亦增之所与同祸福也；未有义帝亡而增独能久存者也。\n羽之杀卿子冠军也，是弑义帝之兆也。\n其弑义帝，则疑增之本也，岂必待陈平哉？物必先腐也，而后虫生之；人必先疑也，而后谗入之。\n陈平虽智，安能间无疑之主哉？　　吾尝论义帝，天下之贤主也。\n独遣沛公入关，而不遣项羽；识卿子冠军于稠人之中，而擢为上将，不贤而能如是乎？羽既矫杀卿子冠军，义帝必不能堪，非羽弑帝，则帝杀羽，不待智者而后知也。\n增始劝项梁立义帝，诸侯以此服从。\n中道而弑之，非增之意也。\n夫岂独非其意，将必力争而不听也。\n不用其言，而杀其所立，羽之疑增必自此始矣。\n　　方羽杀卿子冠军，增与羽比肩而事义帝，君臣之分未定也。\n为增计者，力能诛羽则诛之，不能则去之，岂不毅然大丈夫也哉？增年七十，合则留，不合即去，不以此时明去就之分，而欲依羽以成功名，陋矣！虽然，增，高帝之所畏也；增不去，项羽不亡。\n亦人杰也哉！"},
{"title": "刑赏忠厚之至论", "author": "苏轼", "dynasty": "宋代", "content": "尧、舜、禹、汤、文、武、成、康之际，何其爱民之深，忧民之切，而待天下以君子长者之道也。\n有一善，从而赏之，又从而咏歌嗟叹之，所以乐其始而勉其终。\n有一不善，从而罚之，又从而哀矜惩创之，所以弃其旧而开其新。\n故其吁俞之声，欢忻惨戚，见于虞、夏、商、周之书。\n成、康既没，穆王立，而周道始衰，然犹命其臣吕侯，而告之以祥刑。\n其言忧而不伤，威而不怒，慈爱而能断，恻然有哀怜无辜之心，故孔子犹有取焉。\n　　《传》曰：“赏疑从与，所以广恩也；罚疑从去，所以慎刑也。\n当尧之时，皋陶为士。\n将杀人，皋陶曰“杀之”三，尧曰“宥之”三。\n故天下畏皋陶执法之坚，而乐尧用刑之宽。\n四岳曰“鲧可用”，尧曰“不可，鲧方命圮族”，既而曰“试之”。\n何尧之不听皋陶之杀人，而从四岳之用鲧也？然则圣人之意，盖亦可见矣。\n　　《书》曰：“罪疑惟轻，功疑惟重。\n与其杀不辜，宁失不经。\n”呜呼，尽之矣。\n可以赏，可以无赏，赏之过乎仁；可以罚，可以无罚，罚之过乎义。\n过乎仁，不失为君子；过乎义，则流而入于忍人。\n故仁可过也，义不可过也。\n古者赏不以爵禄，刑不以刀锯。\n赏之以爵禄，是赏之道行于爵禄之所加，而不行于爵禄之所不加也。\n刑之以刀锯，是刑之威施于刀锯之所及，而不施于刀锯之所不及也。\n先王知天下之善不胜赏，而爵禄不足以劝也；知天下之恶不胜刑，而刀锯不足以裁也。\n是故疑则举而归之于仁，以君子长者之道待天下，使天下相率而归于君子长者之道。\n故曰：忠厚之至也。\n　　《诗》曰：“君子如祉，乱庶遄已。\n君子如怒，乱庶遄沮。\n”夫君子之已乱，岂有异术哉？时其喜怒，而无失乎仁而已矣。\n《春秋》之义，立法贵严，而责人贵宽。\n因其褒贬之义，以制赏罚，亦忠厚之至也。"},
{"title": "心术", "author": "苏洵", "dynasty": "宋代", "content": "为将之道，当先治心。\n泰山崩于前而色不变，麋鹿兴于左而目不瞬，然后可以制利害，可以待敌。\n　　凡兵上义；不义，虽利勿动。\n非一动之为利害，而他日将有所不可措手足也。\n夫惟义可以怒士，士以义怒，可与百战。\n　　凡战之道，未战养其财，将战养其力，既战养其气，既胜养其心。\n谨烽燧，严斥堠，使耕者无所顾忌，所以养其财；丰犒而优游之，所以养其力；小胜益急，小挫益厉，所以养其气；用人不尽其所欲为，所以养其心。\n故士常蓄其怒、怀其欲而不尽。\n怒不尽则有馀勇，欲不尽则有馀贪。\n故虽并天下，而士不厌兵，此黄帝之所以七十战而兵不殆也。\n不养其心，一战而胜，不可用矣。\n　　凡将欲智而严，凡士欲愚。\n智则不可测，严则不可犯，故士皆委己而听命，夫安得不愚？夫惟士愚，而后可与之皆死。\n　　凡兵之动，知敌之主，知敌之将，而后可以动于险。\n邓艾缒兵于蜀中，非刘禅之庸，则百万之师可以坐缚，彼固有所侮而动也。\n故古之贤将，能以兵尝敌，而又以敌自尝，故去就可以决。\n　　凡主将之道，知理而后可以举兵，知势而后可以加兵，知节而后可以用兵。\n知理则不屈，知势则不沮，知节则不穷。\n见小利不动，见小患不避，小利小患，不足以辱吾技也，夫然后有以支大利大患。\n夫惟养技而自爱者，无敌于天下。\n故一忍可以支百勇，一静可以制百动。\n　　兵有长短，敌我一也。\n敢问：“吾之所长，吾出而用之，彼将不与吾校；吾之所短，吾蔽而置之，彼将强与吾角，奈何？”曰：“吾之所短，吾抗而暴之，使之疑而却；吾之所长，吾阴而养之，使之狎而堕其中。\n此用长短之术也。\n”　　善用兵者，使之无所顾，有所恃。\n无所顾，则知死之不足惜；有所恃，则知不至于必败。\n尺箠当猛虎，奋呼而操击；徒手遇蜥蜴，变色而却步，人之情也。\n知此者，可以将矣。\n袒裼而案剑，则乌获不敢逼；冠胄衣甲，据兵而寝，则童子弯弓杀之矣。\n故善用兵者以形固。\n夫能以形固，则力有馀矣。"},
{"title": "辨奸论", "author": "苏洵", "dynasty": "宋代", "content": "事有必至，理有固然。\n惟天下之静者，乃能见微而知著。\n月晕而风，础润而雨，人人知之。\n人事之推移，理势之相因，其疏阔而难知，变化而不可测者，孰与天地阴阳之事。\n而贤者有不知，其故何也?好恶乱其中，而利害夺其外也!　　昔者，山巨源见王衍曰：“误天下苍生者，必此人也!”郭汾阳见卢杞曰：“此人得志。\n吾子孙无遗类矣!”自今而言之，其理固有可见者。\n以吾观之，王衍之为人，容貌言语，固有以欺世而盗名者。\n然不忮不求，与物浮沉。\n使晋无惠帝，仅得中主，虽衍百千，何从而乱天下乎?卢杞之奸，固足以败国。\n然而不学无文，容貌不足以动人，言语不足以眩世，非德宗之鄙暗，亦何从而用之?由是言之，二公之料二子，亦容有未必然也!　　今有人，口诵孔、老之言，身履夷、齐之行，收召好名之士、不得志之人，相与造作言语，私立名字，以为颜渊、孟轲复出，而阴贼险狠，与人异趣。\n是王衍、卢杞合而为一人也。\n其祸岂可胜言哉?夫面垢不忘洗，衣垢不忘浣。\n此人之至情也。\n今也不然，衣臣虏之衣。\n食犬彘之食，囚首丧面，而谈诗书，此岂其情也哉?凡事之不近人情者，鲜不为大奸慝，竖刁、易牙、开方是也。\n以盖世之名，而济其未形之患。\n虽有愿治之主，好贤之相，犹将举而用之。\n则其为天下患，必然而无疑者，非特二子之比也。\n　　孙子曰：“善用兵者，无赫赫之功。\n”使斯人而不用也，则吾言为过，而斯人有不遇之叹。\n孰知祸之至于此哉?不然。\n天下将被其祸，而吾获知言之名，悲夫!"},
{"title": "五代史宦官传序", "author": "欧阳修", "dynasty": "宋代", "content": "自古宦者乱人之国，其源深于女祸。\n女，色而已，宦者之害，非一端也。\n　　盖其用事也近而习，其为心也专而忍。\n能以小善中人之意，小信固人之心，使人主必信而亲之。\n待其已信，然后惧以祸福而把持之。\n虽有忠臣、硕士列于朝廷，而人主以为去己疏远，不若起居饮食、前后左右之亲可恃也。\n故前后左右者日益亲，而忠臣、硕士日益疏，而人主之势日益孤。\n势孤，则惧祸之心日益切，而把持者日益牢。\n安危出其喜怒，祸患伏于帷闼，则向之所谓可恃者，乃所以为患也。\n患已深而觉之，欲与疏远之臣图左右之亲近，缓之则养祸而益深，急之则挟人主以为质。\n虽有圣智，不能与谋。\n谋之而不可为，为之而不可成，至其甚，则俱伤而两败。\n故其大者亡国，其次亡身，而使奸豪得借以为资而起，至抉其种类，尽杀以快天下之心而后已。\n此前史所载宦者之祸常如此者，非一世也。\n　　夫为人主者，非欲养祸于内而疏忠臣、硕士于外，盖其渐积而势使之然也。\n夫女色之惑，不幸而不悟，而祸斯及矣。\n使其一悟，捽而去之可也。\n宦者之为祸，虽欲悔悟，而势有不得而去也，唐昭宗之事是已。\n故曰“深于女祸者”，谓此也。\n可不戒哉？"},
{"title": "梅圣俞诗集序", "author": "欧阳修", "dynasty": "宋代", "content": "予闻世谓诗人少达而多穷，夫岂然哉？盖世所传诗者，多出于古穷人之辞也。\n凡士之蕴其所有，而不得施于世者，多喜自放于山巅水涯之外，见虫鱼草木风云鸟兽之状类，往往探其奇怪，内有忧思感愤之郁积，其兴于怨刺，以道羁臣寡妇之所叹，而写人情之难言。\n盖愈穷则愈工。\n然则非诗之能穷人，殆穷者而后工也。\n　　予友梅圣俞，少以荫补为吏，累举进士，辄抑于有司，困于州县，凡十余年。\n年今五十，犹从辟书，为人之佐，郁其所蓄，不得奋见于事业。\n其家宛陵，幼习于诗，自为童子，出语已惊其长老。\n既长，学乎六经仁义之说，其为文章，简古纯粹，不求苟说于世。\n世之人徒知其诗而已。\n然时无贤愚，语诗者必求之圣俞；圣俞亦自以其不得志者，乐于诗而发之，故其平生所作，于诗尤多。\n世既知之矣，而未有荐于上者。\n昔王文康公尝见而叹曰：“二百年无此作矣！”虽知之深，亦不果荐也。\n若使其幸得用于朝廷，作为雅、颂，以歌咏大宋之功德，荐之清庙，而追商、周、鲁颂之作者，岂不伟欤！奈何使其老不得志，而为穷者之诗，乃徒发于虫鱼物类，羁愁感叹之言。\n世徒喜其工，不知其穷之久而将老也！可不惜哉！　　圣俞诗既多，不自收拾。\n其妻之兄子谢景初，惧其多而易失也，取其自洛阳至于吴兴以来所作，次为十卷。\n予尝嗜圣俞诗，而患不能尽得之，遽喜谢氏之能类次也，辄序而藏之。\n　　其后十五年，圣俞以疾卒于京师，余既哭而铭之，因索于其家，得其遗稿千余篇，并旧所藏，掇其尤者六百七十七篇，为一十五卷。\n呜呼！吾于圣俞诗论之详矣，故不复云。\n　　庐陵欧阳修序。"},
{"title": "释秘演诗集序", "author": "欧阳修", "dynasty": "宋代", "content": "予少以进士游京师，因得尽交当世之贤豪。\n然犹以谓国家臣一四海，休兵革，养息天下以无事者四十年，而智谋雄伟非常之士，无所用其能者，往往伏而不出，山林屠贩，必有老死而世莫见者，欲从而求之不可得。\n其后得吾亡友石曼卿。\n　　曼卿为人，廓然有大志，时人不能用其材，曼卿亦不屈以求合。\n无所放其意，则往往从布衣野老酣嬉，淋漓颠倒而不厌。\n予疑所谓伏而不见者，庶几狎而得之，故尝喜从曼卿游，欲因以阴求天下奇士。\n　　浮屠秘演者，与曼卿交最久，亦能遗外世俗，以气节相高。\n二人欢然无所间。\n曼卿隐于酒，秘演隐于浮屠，皆奇男子也。\n然喜为歌诗以自娱，当其极饮大醉，歌吟笑呼，以适天下之乐，何其壮也！一时贤士，皆愿从其游，予亦时至其室。\n十年之间，秘演北渡河，东之济、郓，无所合，困而归，曼卿已死，秘演亦老病。\n嗟夫！二人者，予乃见其盛衰，则予亦将老矣！　　夫曼卿诗辞清绝，尤称秘演之作，以为雅健有诗人之意。\n秘演状貌雄杰，其胸中浩然。\n既习于佛，无所用，独其诗可行于世。\n而懒不自惜，已老，胠其橐，尚得三、四百篇，皆可喜者。\n　　曼卿死，秘演漠然无所向。\n闻东南多山水，其巅崖崛峍，江涛汹涌，甚可壮也，欲往游焉。\n足以知其老而志在也。\n于其将行，为叙其诗，因道其盛时以悲其衰。\n　　庆历二年十二月二十八日庐陵欧阳修序。"},
{"title": "纵囚论", "author": "欧阳修", "dynasty": "宋代", "content": "信义行于君子，而刑戮施于小人。\n刑入于死者，乃罪大恶极，此又小人之尤甚者也。\n宁以义死，不苟幸生，而视死如归，此又君子之尤难者也。\n方唐太宗之六年，录大辟囚三百余人，纵使还家，约其自归以就死。\n是以君子之难能，期小人之尤者以必能也。\n其囚及期，而卒自归无后者。\n是君子之所难，而小人之所易也。\n此岂近于人情哉?　　或曰：罪大恶极，诚小人矣；及施恩德以临之，可使变而为君子。\n盖恩德入人之深，而移人之速，有如是者矣。\n曰：太宗之为此，所以求此名也。\n然安知夫纵之去也，不意其必来以冀免，所以纵之乎?又安知夫被纵而去也，不意其自归而必获免，所以复来乎?夫意其必来而纵之，是上贼下之情也；意其必免而复来，是下贼上之心也。\n吾见上下交相贼以成此名也，乌有所谓施恩德与夫知信义者哉?不然，太宗施德于天下，于兹六年矣，不能使小人不为极恶大罪，而一日之恩，能使视死如归，而存信义。\n此又不通之论也!　　然则何为而可?曰：纵而来归，杀之无赦。\n而又纵之，而又来，则可知为恩德之致尔。\n然此必无之事也。\n若夫纵而来归而赦之，可偶一为之尔。\n若屡为之，则杀人者皆不死。\n是可为天下之常法乎?不可为常者，其圣人之法乎?是以尧、舜、三王之治，必本于人情，不立异以为高，不逆情以干誉。"},
{"title": "袁州州学记", "author": "李觏", "dynasty": "宋代", "content": "皇帝二十有三年，制诏州县立学。\n惟时守令，有哲有愚。\n有屈力殚虑，祗顺德意；有假官借师，苟具文书。\n或连数城，亡诵弦声。\n倡而不和，教尼不行。\n　　三十有二年，范阳祖君无泽知袁州。\n始至，进诸生，知学宫阙状。\n大惧人材放失，儒效阔疏，亡以称上意旨。\n通判颍川陈君侁，闻而是之，议以克合。\n相旧夫子庙，狭隘不足改为，乃营治之东。\n厥土燥刚，厥位面阳，厥材孔良。\n殿堂门庑，黝垩丹漆，举以法。\n故生师有舍，庖廪有次。\n百尔器备，并手偕作。\n工善吏勤，晨夜展力，越明年成。\n　　舍菜且有日，盱江李觏谂于众曰：“惟四代之学，考诸经可见已。\n秦以山西鏖六国，欲帝万世，刘氏一呼，而关门不守，武夫健将，卖降恐后，何耶?诗书之道废，人惟见利而不闻义焉耳。\n孝武乘丰富，世祖出戎行，皆孳孳学术。\n俗化之厚，延于灵、献。\n草茅危言者，折首而不悔；功烈震主者，闻命而释兵；群雄相视，不敢去臣位，尚数十年。\n教道之结人心如此。\n今代遭圣神，尔袁得贤君，俾尔由庠序，践古人之迹。\n天下治，则谭礼乐以陶吾民：一有不幸，尤当仗大节，为臣死忠，为子死孝。\n使人有所赖，且有所法。\n是睢朝家教学之意。\n若其弄笔墨以徼利达而已，岂徒二三子之羞，抑亦为国者之忧。\n”　　此年实至和甲午，夏某月甲子记。"},
{"title": "谏院题名记", "author": "司马光", "dynasty": "宋代", "content": "古者谏无官，自公卿大夫，至於工商，无不得谏者。\n汉兴以来，始置官。\n　　夫以天下之政，四海之众，得失利病，萃於一官使言之，其为任亦重矣。\n居是官者，常志其大，舍其细；先其急，后其缓；专利国家而不为身谋。\n彼汲汲於名者，犹汲汲於利也，其间相去何远哉！　　天禧初，真宗诏置谏官六员，责其职事。\n庆历中，钱君始书其名於版，光恐久而漫灭。\n嘉祐八年，刻於石。\n后之人将历指其名而议之曰：“某也忠，某也诈，某也直，某也曲。\n”呜呼！可不惧哉！"},
{"title": "朋党论", "author": "欧阳修", "dynasty": "宋代", "content": "臣闻朋党之说，自古有之，惟幸人君辨其君子小人而已。\n大凡君子与君子以同道为朋，小人与小人以同利为朋，此自然之理也。\n　　然臣谓小人无朋，惟君子则有之。\n其故何哉？小人所好者禄利也，所贪者财货也。\n当其同利之时，暂相党引以为朋者，伪也；及其见利而争先，或利尽而交疏，则反相贼害，虽其兄弟亲戚，不能自保。\n故臣谓小人无朋，其暂为朋者，伪也。\n君子则不然。\n所守者道义，所行者忠信，所惜者名节。\n以之修身，则同道而相益；以之事国，则同心而共济；终始如一，此君子之朋也。\n故为人君者，但当退小人之伪朋，用君子之真朋，则天下治矣。\n　　尧之时，小人共工、驩兜等四人为一朋，君子八元、八恺十六人为一朋。\n舜佐尧，退四凶小人之朋，而进元、恺君子之朋，尧之天下大治。\n及舜自为天子，而皋、夔、稷、契等二十二人并列于朝，更相称美，更相推让，凡二十二人为一朋，而舜皆用之，天下亦大治。\n《书》曰：“纣有臣亿万，惟亿万心；周有臣三千，惟一心。\n”纣之时，亿万人各异心，可谓不为朋矣，然纣以亡国。\n周武王之臣，三千人为一大朋，而周用以兴。\n后汉献帝时，尽取天下名士囚禁之，目为党人。\n及黄巾贼起，汉室大乱，后方悔悟，尽解党人而释之，然已无救矣。\n唐之晚年，渐起朋党之论。\n及昭宗时，尽杀朝之名士，或投之黄河，曰：“此辈清流，可投浊流。\n”而唐遂亡矣。\n　　夫前世之主，能使人人异心不为朋，莫如纣；能禁绝善人为朋，莫如汉献帝；能诛戮清流之朋，莫如唐昭宗之世；然皆乱亡其国。\n更相称美推让而不自疑，莫如舜之二十二臣，舜亦不疑而皆用之；然而后世不诮舜为二十二人朋党所欺，而称舜为聪明之圣者，以能辨君子与小人也。\n周武之世，举其国之臣三千人共为一朋，自古为朋之多且大，莫如周；然周用此以兴者，善人虽多而不厌也。\n　　嗟呼！兴亡治乱之迹，为人君者，可以鉴矣。"},
{"title": "待漏院记", "author": "王禹偁", "dynasty": "宋代", "content": "天道不言，而品物亨、岁功成者，何谓也？四时之吏，五行之佐，宣其气矣。\n圣人不言而百姓亲、万邦宁者，何谓也？三公论道，六卿分职，张其教矣。\n是知君逸于上，臣劳于下，法乎天也。\n古之善相天下者，自咎、夔至房、魏，可数也，是不独有其德，亦皆务于勤耳，况夙兴夜寐，以事一人。\n卿大夫犹然，况宰相乎！朝廷自国初因旧制，设宰臣待漏院于丹凤门之右，示勤政也。\n至若北阙向曙，东方未明，相君启行，煌煌火城；相君至止，哕哕銮声。\n金门未辟，玉漏犹滴，彻盖下车，于焉以息。\n待漏之际，相君其有思乎？　　其或兆民未安，思所泰之；四夷未附，思所来之。\n兵革未息，何以弭之；田畴多芜，何以辟之。\n贤人在野，我将进之；佞臣立朝，我将斥之。\n六气不和，灾眚荐至，愿避位以禳之；五刑未措，欺诈日生，请修德以厘之。\n忧心忡忡，待旦而入，九门既启，四聪甚迩。\n相君言焉，时君纳焉。\n皇风于是乎清夷，苍生以之而富庶。\n若然，总百官、食万钱，非幸也，宜也。\n　　其或私仇未复，思所逐之；旧恩未报，思所荣之。\n子女玉帛，何以致之；车马器玩，何以取之。\n奸人附势，我将陟之；直士抗言，我将黜之。\n三时告灾，上有忧也，构巧词以悦之；群吏弄法，君闻怨言，进谄容以媚之。\n私心慆慆，假寐而坐，九门既开，重瞳屡回。\n相君言焉，时君惑焉。\n政柄于是乎隳哉，帝位以之而危矣。\n若然，则下死狱、投远方，非不幸也，亦宜也。\n　　是知一国之政，万人之命，悬于宰相，可不慎欤？复有无毁无誉，旅进旅退，窃位而苟禄，备员而全身者，亦无所取焉。\n　　棘寺小吏王某为文，请志院壁，用规于执政者。"},
{"title": "贺进士王参元失火书", "author": "柳宗元", "dynasty": "唐代", "content": "得杨八书，知足下遇火灾，家无余储。\n仆始闻而骇，中而疑，终乃大喜。\n盖将吊而更以贺也。\n道远言略，犹未能究知其状，若果荡焉泯焉而悉无有，乃吾所以尤贺者也。\n　　足下勤奉养，乐朝夕，惟恬安无事是望也。\n今乃有焚炀赫烈之虞，以震骇左右，而脂膏滫瀡之具，或以不给，吾是以始而骇也。\n凡人之言皆曰，盈虚倚伏，去来之不可常。\n或将大有为也，乃始厄困震悸，于是有水火之孽，有群小之愠。\n劳苦变动，而后能光明，古之人皆然。\n斯道辽阔诞漫，虽圣人不能以是必信，是故中而疑也。\n　　以足下读古人书，为文章，善小学，其为多能若是，而进不能出群士之上，以取显贵者，盖无他焉。\n京城人多言足下家有积货，士之好廉名者，皆畏忌，不敢道足下之善，独自得之心，蓄之衔忍，而不能出诸口。\n以公道之难明，而世之多嫌也。\n一出口，则嗤嗤者以为得重赂。\n仆自贞元十五年，见足下之文章，蓄之者盖六七年未尝言。\n是仆私一身而负公道久矣，非特负足下也。\n及为御史尚书郎，自以幸为天子近臣，得奋其舌，思以发明足下之郁塞。\n然时称道于行列，犹有顾视而窃笑者。\n仆良恨修己之不亮，素誉之不立，而为世嫌之所加，常与孟几道言而痛之。\n乃今幸为天火之所涤荡，凡众之疑虑，举为灰埃。\n黔其庐，赭其垣，以示其无有。\n而足下之才能，乃可以显白而不污，其实出矣。\n是祝融、回禄之相吾子也。\n则仆与几道十年之相知，不若兹火一夕之为足下誉也。\n宥而彰之，使夫蓄于心者，咸得开其喙；发策决科者，授子而不栗。\n虽欲如向之蓄缩受侮，其可得乎？于兹吾有望于子，是以终乃大喜也。\n　　古者列国有灾，同位者皆相吊。\n许不吊灾，君子恶之。\n今吾之所陈若是，有以异乎古，故将吊而更以贺也。\n颜、曾之养，其为乐也大矣，又何阙焉？　　足下前章要仆文章古书，极不忘，候得数十篇乃并往耳。\n吴二十一武陵来，言足下为《醉赋》及《对问》，大善，可寄一本。\n仆近亦好作文，与在京城时颇异，思与足下辈言之，桎梏甚固，未可得也。\n因人南来，致书访死生。\n不悉。\n宗元白。"},
{"title": "永州韦使君新堂记", "author": "柳宗元", "dynasty": "唐代", "content": "将为穹谷嵁岩渊池于郊邑之中，则必辇山石，沟涧壑，陵绝险阻，疲极人力，乃可以有为也。\n然而求天作地生之状，咸无得焉。\n逸其人，因其地，全其天，昔之所难，今于是乎在。\n　　永州实惟九疑之麓。\n其始度土者，环山为城。\n有石焉，翳于奥草；有泉焉，伏于土涂。\n蛇虺之所蟠，狸鼠之所游。\n茂树恶木，嘉葩毒卉，乱杂而争植，号为秽墟。\n　　韦公之来，既逾月，理甚无事。\n望其地，且异之。\n始命芟其芜，行其涂。\n积之丘如，蠲之浏如。\n既焚既酾，奇势迭出。\n清浊辨质，美恶异位。\n视其植，则清秀敷舒；视其蓄，则溶漾纡余。\n怪石森然，周于四隅。\n或列或跪，或立或仆，窍穴逶邃，堆阜突怒。\n乃作栋宇，以为观游。\n凡其物类，无不合形辅势，效伎于堂庑之下。\n外之连山高原，林麓之崖，间厕隐显。\n迩延野绿，远混天碧，咸会于谯门之内。\n　　已乃延客入观，继以宴娱。\n或赞且贺曰：“见公之作，知公之志。\n公之因土而得胜，岂不欲因俗以成化？公之择恶而取美，岂不欲除残而佑仁？公之蠲浊而流清，岂不欲废贪而立廉？公之居高以望远，岂不欲家抚而户晓？夫然，则是堂也，岂独草木土石水泉之适欤？山原林麓之观欤？将使继公之理者，视其细知其大也。\n”宗元请志诸石，措诸壁，编以为二千石楷法。"},
{"title": "愚溪诗序", "author": "柳宗元", "dynasty": "唐代", "content": "灌水之阳有溪焉，东流入于潇水。\n或曰：冉氏尝居也，故姓是溪为冉溪。\n或曰：可以染也，名之以其能，故谓之染溪。\n予以愚触罪，谪潇水上。\n爱是溪，入二三里，得其尤绝者家焉。\n古有愚公谷，今予家是溪，而名莫能定，士之居者，犹龂龂然，不可以不更也，故更之为愚溪。\n　　愚溪之上，买小丘，为愚丘。\n自愚丘东北行六十步，得泉焉，又买居之，为愚泉。\n愚泉凡六穴，皆出山下平地，盖上出也。\n合流屈曲而南，为愚沟。\n遂负土累石，塞其隘，为愚池。\n愚池之东为愚堂。\n其南为愚亭。\n池之中为愚岛。\n嘉木异石错置，皆山水之奇者，以予故，咸以愚辱焉。\n　　夫水，智者乐也。\n今是溪独见辱于愚，何哉？盖其流甚下，不可以溉灌。\n又峻急多坻石，大舟不可入也。\n幽邃浅狭，蛟龙不屑，不能兴云雨，无以利世，而适类于予，然则虽辱而愚之，可也。\n　　宁武子“邦无道则愚”，智而为愚者也；颜子“终日不违如愚”，睿而为愚者也。\n皆不得为真愚。\n今予遭有道而违于理，悖于事，故凡为愚者，莫我若也。\n夫然，则天下莫能争是溪，予得专而名焉。\n　　溪虽莫利于世，而善鉴万类，清莹秀澈，锵鸣金石，能使愚者喜笑眷慕，乐而不能去也。\n予虽不合于俗，亦颇以文墨自慰，漱涤万物，牢笼百态，而无所避之。\n以愚辞歌愚溪，则茫然而不违，昏然而同归，超鸿蒙，混希夷，寂寥而莫我知也。\n于是作《八愚诗》，纪于溪石上。"},
{"title": "捕蛇者说", "author": "柳宗元", "dynasty": "唐代", "content": "永州之野产异蛇：黑质而白章，触草木尽死；以啮人，无御之者。\n然得而腊之以为饵，可以已大风、挛踠、瘘疠，去死肌，杀三虫。\n其始太医以王命聚之，岁赋其二。\n募有能捕之者，当其租入。\n永之人争奔走焉。\n　　有蒋氏者，专其利三世矣。\n问之，则曰：“吾祖死于是，吾父死于是，今吾嗣为之十二年，几死者数矣。\n”言之貌若甚戚者。\n余悲之，且曰：“若毒之乎？余将告于莅事者，更若役，复若赋，则何如？”蒋氏大戚，汪然出涕，曰：“君将哀而生之乎？则吾斯役之不幸，未若复吾赋不幸之甚也。\n向吾不为斯役，则久已病矣。\n自吾氏三世居是乡，积于今六十岁矣。\n而乡邻之生日蹙，殚其地之出，竭其庐之入。\n号呼而转徙，饥渴而顿踣。\n触风雨，犯寒暑，呼嘘毒疠，往往而死者，相藉也。\n曩与吾祖居者，今其室十无一焉。\n与吾父居者，今其室十无二三焉。\n与吾居十二年者，今其室十无四五焉。\n非死则徙尔，而吾以捕蛇独存。\n悍吏之来吾乡，叫嚣乎东西，隳突乎南北；哗然而骇者，虽鸡狗不得宁焉。\n吾恂恂而起，视其缶，而吾蛇尚存，则弛然而卧。\n谨食之，时而献焉。\n退而甘食其土之有，以尽吾齿。\n盖一岁之犯死者二焉，其余则熙熙而乐，岂若吾乡邻之旦旦有是哉。\n今虽死乎此，比吾乡邻之死则已后矣，又安敢毒耶？”　　余闻而愈悲，孔子曰：“苛政猛于虎也！”吾尝疑乎是，今以蒋氏观之，犹信。\n呜呼！孰知赋敛之毒有甚是蛇者乎！故为之说，以俟夫观人风者得焉。\n　　"},
{"title": "驳复仇议", "author": "柳宗元", "dynasty": "唐代", "content": "臣伏见天后时，有同州下邽人徐元庆者，父爽为县吏赵师韫所杀，卒能手刃父仇，束身归罪。\n当时谏臣陈子昂建议诛之而旌其闾；且请“编之于令，永为国典”。\n臣窃独过之。\n　　臣闻礼之大本，以防乱也。\n若曰无为贼虐，凡为子者杀无赦。\n刑之大本，亦以防乱也。\n若曰无为贼虐，凡为理者杀无赦。\n其本则合，其用则异，旌与诛莫得而并焉。\n诛其可旌，兹谓滥；黩刑甚矣。\n旌其可诛，兹谓僭；坏礼甚矣。\n果以是示于天下，传于后代，趋义者不知所向，违害者不知所立，以是为典可乎？盖圣人之制，穷理以定赏罚，本情以正褒贬，统于一而已矣。\n　　向使刺谳其诚伪，考正其曲直，原始而求其端，则刑礼之用，判然离矣。\n何者？若元庆之父，不陷于公罪，师韫之诛，独以其私怨，奋其吏气，虐于非辜，州牧不知罪，刑官不知问，上下蒙冒，吁号不闻；而元庆能以戴天为大耻，枕戈为得礼，处心积虑，以冲仇人之胸，介然自克，即死无憾，是守礼而行义也。\n执事者宜有惭色，将谢之不暇，而又何诛焉？　　其或元庆之父，不免于罪，师韫之诛，不愆于法，是非死于吏也，是死于法也。\n法其可仇乎？仇天子之法，而戕奉法之吏，是悖骜而凌上也。\n执而诛之，所以正邦典，而又何旌焉？　　且其议曰：“人必有子，子必有亲，亲亲相仇，其乱谁救？”是惑于礼也甚矣。\n礼之所谓仇者，盖其冤抑沉痛而号无告也；非谓抵罪触法，陷于大戮。\n而曰“彼杀之，我乃杀之”。\n不议曲直，暴寡胁弱而已。\n其非经背圣，不亦甚哉！　　《周礼》：“调人，掌司万人之仇。\n凡杀人而义者，令勿仇；仇之则死。\n有反杀者，邦国交仇之。\n”又安得亲亲相仇也？《春秋公羊传》曰：“父不受诛，子复仇可也。\n父受诛，子复仇，此推刃之道，复仇不除害。\n”今若取此以断两下相杀，则合于礼矣。\n且夫不忘仇，孝也；不爱死，义也。\n元庆能不越于礼，服孝死义，是必达理而闻道者也。\n夫达理闻道之人，岂其以王法为敌仇者哉？议者反以为戮，黩刑坏礼，其不可以为典，明矣。\n　　请下臣议附于令。\n有断斯狱者，不宜以前议从事。\n谨议。"},
{"title": "桐叶封弟辨", "author": "柳宗元", "dynasty": "唐代", "content": "古之传者有言：成王以桐叶与小弱弟戏，曰：“以封汝。\n”周公入贺。\n王曰：“戏也。\n”周公曰：“天子不可戏。\n”乃封小弱弟于唐。\n　　吾意不然。\n王之弟当封邪，周公宜以时言于王，不待其戏而贺以成之也。\n不当封邪，周公乃成其不中之戏，以地以人与小弱者为之主，其得为圣乎？且周公以王之言不可苟焉而已，必从而成之邪？设有不幸，王以桐叶戏妇寺，亦将举而从之乎？凡王者之德，在行之何若。\n设未得其当，虽十易之不为病；要于其当，不可使易也，而况以其戏乎！若戏而必行之，是周公教王遂过也。\n　　吾意周公辅成王，宜以道，从容优乐，要归之大中而已，必不逢其失而为之辞。\n又不当束缚之，驰骤之，使若牛马然，急则败矣。\n且家人父子尚不能以此自克，况号为君臣者邪！是直小丈夫缺缺者之事，非周公所宜用，故不可信。\n　　或曰：封唐叔，史佚成之。"},
{"title": "祭鳄鱼文", "author": "韩愈", "dynasty": "唐代", "content": "维年月日，潮州刺史韩愈使军事衙推秦济，以羊一、猪一，投恶溪之潭水，以与鳄鱼食，而告之曰：　　昔先王既有天下，列山泽，罔绳擉刃，以除虫蛇恶物为民害者，驱而出之四海之外。\n及后王德薄，不能远有，则江汉之间，尚皆弃之以与蛮、夷、楚、越；况潮岭海之间，去京师万里哉！鳄鱼之涵淹卵育于此，亦固其所。\n今天子嗣唐位，神圣慈武，四海之外，六合之内，皆抚而有之；况禹迹所揜，扬州之近地，刺史、县令之所治，出贡赋以供天地宗庙百神之祀之壤者哉？鳄鱼其不可与刺史杂处此土也。\n　　刺史受天子命，守此土，治此民，而鳄鱼睅然不安溪潭，据处食民畜、熊、豕、鹿、獐，以肥其身，以种其子孙；与刺史亢拒，争为长雄；刺史虽驽弱，亦安肯为鳄鱼低首下心，伈伈睍睍，为民吏羞，以偷活于此邪！且承天子命以来为吏，固其势不得不与鳄鱼辨。\n　　鳄鱼有知，其听刺史言：潮之州，大海在其南，鲸、鹏之大，虾、蟹之细，无不归容，以生以食，鳄鱼朝发而夕至也。\n今与鳄鱼约：尽三日，其率丑类南徙于海，以避天子之命吏；三日不能，至五日；五日不能，至七日；七日不能，是终不肯徙也。\n是不有刺史、听从其言也；不然，则是鳄鱼冥顽不灵，刺史虽有言，不闻不知也。\n夫傲天子之命吏，不听其言，不徙以避之，与冥顽不灵而为民物害者，皆可杀。\n刺史则选材技吏民，操强弓毒矢，以与鳄鱼从事，必尽杀乃止。\n其无悔！"},
{"title": "送温处士赴河阳军序", "author": "韩愈", "dynasty": "唐代", "content": "伯乐一过冀北之野，而马群遂空。\n夫冀北马多天下。\n伯乐虽善知马，安能空其郡邪？解之者曰：“吾所谓空，非无马也，无良马也。\n伯乐知马，遇其良，辄取之，群无留良焉。\n苟无良，虽谓无马，不为虚语矣。\n”　　东都，固士大夫之冀北也。\n恃才能深藏而不市者，洛之北涯曰石生，其南涯曰温生。\n大夫乌公，以鈇钺镇河阳之三月，以石生为才，以礼为罗，罗而致之幕下。\n未数月也，以温生为才，于是以石生为媒，以礼为罗，又罗而致之幕下。\n东都虽信多才士，朝取一人焉，拔其尤；暮取一人焉，拔其尤。\n自居守河南尹，以及百司之执事，与吾辈二县之大夫，政有所不通，事有所可疑，奚所咨而处焉？士大夫之去位而巷处者，谁与嬉游？小子后生，于何考德而问业焉？缙绅之东西行过是都者，无所礼于其庐。\n若是而称曰：“大夫乌公一镇河阳，而东都处士之庐无人焉。\n”岂不可也？　　夫南面而听天下，其所托重而恃力者，惟相与将耳。\n相为天子得人于朝廷，将为天子得文武士于幕下，求内外无治，不可得也。\n愈縻于兹，不能自引去，资二生以待老。\n今皆为有力者夺之，其何能无介然于怀邪?生既至，拜公于军门，其为吾以前所称，为天下贺；以后所称，为吾致私怨于尽取也。\n留守相公首为四韵诗歌其事，愈因推其意而序之。"},
{"title": "送石处士序", "author": "韩愈", "dynasty": "唐代", "content": "河阳军节度、御史大夫乌公，为节度之三月，求士于从事之贤者。\n有荐石先生者。\n公曰：“先生何如?”曰：“先生居嵩、邙、瀍、谷之间，冬一裘，夏一葛，食朝夕，饭一盂，蔬一盘。\n人与之钱，则辞；请与出游，未尝以事免；劝之仕，不应。\n坐一室，左右图书。\n与之语道理，辨古今事当否，论人高下，事后当成败，若河决下流而东注；若驷马驾轻车就熟路，而王良、造父为之先后也；若烛照、数计而龟卜也。\n”大夫曰：“先生有以自老，无求于人，其肯为某来邪?”从事曰：“大夫文武忠孝，求士为国，不私于家。\n方今寇聚于恒，师还其疆，农不耕收，财粟殚亡。\n吾所处地，归输之涂，治法征谋，宜有所出。\n先生仁且勇。\n若以义请而强委重焉，其何说之辞?”于是撰书词，具马币，卜日以受使者，求先生之庐而请焉。\n　　先生不告于妻子，不谋于朋友，冠带出见客，拜受书礼于门内。\n宵则沫浴，戒行李，载书册，问道所由，告行于常所来往。\n晨则毕至，张上东门外。\n酒三行，且起，有执爵而言者曰：“大夫真能以义取人，先生真能以道自任，决去就。\n为先生别。\n”又酌而祝曰：“凡去就出处何常，惟义之归。\n遂以为先生寿。\n”又酌而祝曰：“使大夫恒无变其初，无务富其家而饥其师，无甘受佞人而外敬正士，无昧于谄言，惟先生是听，以能有成功，保天子之宠命。\n”又祝曰：“使先生无图利于大夫而私便其身。\n”先生起拜祝辞曰：“敢不敬蚤夜以求从祝规。\n”于是东都之人士咸知大夫与先生果能相与以有成也。\n遂各为歌诗六韵，遣愈为之序云。"},
{"title": "送孟东野序", "author": "韩愈", "dynasty": "唐代", "content": "大凡物不得其平则鸣：草木之无声，风挠之鸣。\n水之无声，风荡之鸣。\n其跃也，或激之；其趋也，或梗之；其沸也，或炙之。\n金石之无声，或击之鸣。\n人之于言也亦然，有不得已者而后言。\n其歌也有思，其哭也有怀，凡出乎口而为声者，其皆有弗平者乎！　　乐也者，郁于中而泄于外者也，择其善鸣者而假之鸣。\n金、石、丝、竹、匏、土、革、木八者，物之善鸣者也。\n维天之于时也亦然，择其善鸣者而假之鸣。\n是故以鸟鸣春，以雷鸣夏，以虫鸣秋，以风鸣冬。\n四时之相推敚，其必有不得其平者乎？　　其于人也亦然。\n人声之精者为言，文辞之于言，又其精也，尤择其善鸣者而假之鸣。\n其在唐、虞，咎陶、禹，其善鸣者也，而假以鸣，夔弗能以文辞鸣，又自假于《韶》以鸣。\n夏之时，五子以其歌鸣。\n伊尹鸣殷，周公鸣周。\n凡载于《诗》、《书》六艺，皆鸣之善者也。\n周之衰，孔子之徒鸣之，其声大而远。\n传曰：“天将以夫子为木铎。\n”其弗信矣乎！其末也，庄周以其荒唐之辞鸣。\n楚，大国也，其亡也以屈原鸣。\n臧孙辰、孟轲、荀卿，以道鸣者也。\n杨朱、墨翟、管夷吾、晏婴、老聃、申不害、韩非、慎到、田骈、邹衍、尸佼、孙武、张仪、苏秦之属，皆以其术鸣。\n秦之兴，李斯鸣之。\n汉之时，司马迁、相如、扬雄，最其善鸣者也。\n其下魏晋氏，鸣者不及于古，然亦未尝绝也。\n就其善者，其声清以浮，其节数以急，其辞淫以哀，其志弛以肆；其为言也，乱杂而无章。\n将天丑其德莫之顾邪？何为乎不鸣其善鸣者也！　　唐之有天下，陈子昂、苏源明、元结、李白、杜甫、李观，皆以其所能鸣。\n其存而在下者，孟郊东野始以其诗鸣。\n其高出魏晋，不懈而及于古，其他浸淫乎汉氏矣。\n从吾游者，李翱、张籍其尤也。\n三子者之鸣信善矣。\n抑不知天将和其声，而使鸣国家之盛邪，抑将穷饿其身，思愁其心肠，而使自鸣其不幸邪？三子者之命，则悬乎天矣。\n其在上也奚以喜，其在下也奚以悲！东野之役于江南也，有若不释然者，故吾道其于天者以解之。"},
{"title": "柳子厚墓志铭", "author": "韩愈", "dynasty": "唐代", "content": "子厚，讳宗元。\n七世祖庆，为拓跋魏侍中，封济阴公。\n曾伯祖奭，为唐宰相，与褚遂良、韩瑗俱得罪武后，死高宗朝。\n皇考讳镇，以事母弃太常博士，求为县令江南。\n其后以不能媚权贵，失御史。\n权贵人死，乃复拜侍御史。\n号为刚直，所与游皆当世名人。\n　　子厚少精敏，无不通达。\n逮其父时，虽少年，已自成人，能取进士第，崭然见头角。\n众谓柳氏有子矣。\n其后以博学宏词，授集贤殿正字。\n俊杰廉悍，议论证据今古，出入经史百子，踔厉风发，率常屈其座人。\n名声大振，一时皆慕与之交。\n诸公要人，争欲令出我门下，交口荐誉之。\n　　贞元十九年，由蓝田尉拜监察御史。\n顺宗即位，拜礼部员外郎。\n遇用事者得罪，例出为刺史。\n未至，又例贬永州司马。\n居闲，益自刻苦，务记览，为词章，泛滥停蓄，为深博无涯涘。\n而自肆于山水间。\n　　元和中，尝例召至京师；又偕出为刺史，而子厚得柳州。\n既至，叹曰：“是岂不足为政邪？”因其土俗，为设教禁，州人顺赖。\n其俗以男女质钱，约不时赎，子本相侔，则没为奴婢。\n子厚与设方计，悉令赎归。\n其尤贫力不能者，令书其佣，足相当，则使归其质。\n观察使下其法于他州，比一岁，免而归者且千人。\n衡湘以南为进士者，皆以子厚为师，其经承子厚口讲指画为文词者，悉有法度可观。\n　　其召至京师而复为刺史也，中山刘梦得禹锡亦在遣中，当诣播州。\n子厚泣曰：“播州非人所居，而梦得亲在堂，吾不忍梦得之穷，无辞以白其大人；且万无母子俱往理。\n”请于朝，将拜疏，愿以柳易播，虽重得罪，死不恨。\n遇有以梦得事白上者，梦得于是改刺连州。\n呜呼！士穷乃见节义。\n今夫平居里巷相慕悦，酒食游戏相徵逐，诩诩强笑语以相取下，握手出肺肝相示，指天日涕泣，誓生死不相背负，真若可信；一旦临小利害，仅如毛发比，反眼若不相识。\n落陷穽，不一引手救，反挤之，又下石焉者，皆是也。\n此宜禽兽夷狄所不忍为，而其人自视以为得计。\n闻子厚之风，亦可以少愧矣。\n　　子厚前时少年，勇于为人，不自贵重顾籍，谓功业可立就，故坐废退。\n既退，又无相知有气力得位者推挽，故卒死于穷裔。\n材不为世用，道不行于时也。\n使子厚在台省时，自持其身，已能如司马刺史时，亦自不斥；斥时，有人力能举之，且必复用不穷。\n然子厚斥不久，穷不极，虽有出于人，其文学辞章，必不能自力，以致必传于后如今，无疑也。\n虽使子厚得所愿，为将相于一时，以彼易此，孰得孰失，必有能辨之者。\n　　子厚以元和十四年十一月八日卒，年四十七。\n以十五年七月十日，归葬万年先人墓侧。\n子厚有子男二人：长曰周六，始四岁；季曰周七，子厚卒乃生。\n女子二人，皆幼。\n其得归葬也，费皆出观察使河东裴君行立。\n行立有节概，重然诺，与子厚结交，子厚亦为之尽，竟赖其力。\n葬子厚于万年之墓者，舅弟卢遵。\n遵，涿人，性谨慎，学问不厌。\n自子厚之斥，遵从而家焉，逮其死不去。\n既往葬子厚，又将经纪其家，庶几有始终者。\n　　铭曰：“是惟子厚之室，既固既安，以利其嗣人。\n”"},
{"title": "应科目时与人书", "author": "韩愈", "dynasty": "唐代", "content": "月日，愈再拜：天地之滨，大江之濆，有怪物焉，盖非常鳞凡介之品匹俦也。\n其得水，变化风雨，上下于天不难也。\n　　其不及水，盖寻常尺寸之间耳，无高山大陵旷途绝险为之关隔也，然其穷涸，不能自致乎水，为獱獭之笑者，盖十八九矣。\n如有力者，哀其穷而运转之，盖一举手一投足之劳也。\n然是物也，负其异於众也，且曰：“烂死于沙泥，吾宁乐之；若俯首贴耳，摇尾而乞怜者，非我之志也。\n”是以有力者遇之，熟视之若无睹也。\n其死其生，固不可知也。\n　　今又有有力者当其前矣，聊试仰首一鸣号焉，庸讵知有力者不哀其穷而忘一举手，一投足之劳，而转之清波乎？其哀之，命也；其不哀之，命也；知其在命，而且鸣号之者，亦命也。\n　　愈今者，实有类于是，是以忘其疏愚之罪，而有是说焉。\n阁下其亦怜察之。"},
{"title": "与于襄阳书", "author": "韩愈", "dynasty": "唐代", "content": "七月三日，将仕郎、守国子四门博士韩愈，谨奉书尚书阁下。\n　　士之能享大名、显当世者，莫不有先达之士、负天下之望者为之前焉。\n士之能垂休光、照后世者，亦莫不有后进之士、负天下之望者，为之后焉。\n莫为之前，虽美而不彰；莫为之后，虽盛而不传。\n是二人者，未始不相须也。\n　　然而千百载乃一相遇焉。\n岂上之人无可援、下之人无可推欤？何其相须之殷而相遇之疏也？其故在下之人负其能不肯谄其上，上之人负其位不肯顾其下。\n故高材多戚戚之穷，盛位无赫赫之光。\n是二人者之所为皆过也。\n未尝干之，不可谓上无其人；未尝求之，不可谓下无其人。\n愈之诵此言久矣，未尝敢以闻于人。\n　　侧闻阁下抱不世之才，特立而独行，道方而事实，卷舒不随乎时，文武唯其所用，岂愈所谓其人哉？抑未闻后进之士，有遇知于左右、获礼于门下者，岂求之而未得邪？将志存乎立功，而事专乎报主，虽遇其人，未暇礼邪？何其宜闻而久不闻也？愈虽不才，其自处不敢后于恒人，阁下将求之而未得欤？古人有言：“请自隗始。\n”愈今者惟朝夕刍米、仆赁之资是急，不过费阁下一朝之享而足也。\n如曰：“吾志存乎立功，而事专乎报主。\n虽遇其人，未暇礼焉。\n”则非愈之所敢知也。\n世之龊龊者，既不足以语之；磊落奇伟之人，又不能听焉。\n则信乎命之穷也！　　谨献旧所为文一十八首，如赐览观，亦足知其志之所存。\n愈恐惧再拜。"},
{"title": "后廿九日复上宰相书", "author": "韩愈", "dynasty": "唐代", "content": "三月十六日，前乡贡进士韩愈，谨再拜言相公阁下。\n　　愈闻周公之为辅相，其急于见贤也，方一食三吐其哺，方一沐三握其发。\n天下之贤才皆已举用，奸邪谗佞欺负之徒皆已除去，四海皆已无虞，九夷八蛮之在荒服之外者皆已宾贡，天灾时变、昆虫草木之妖皆已销息，天下之所谓礼、乐、刑、政教化之具皆已修理，风俗皆已敦厚，动植之物、风雨霜露之所沾被者皆已得宜，休征嘉瑞、麟凤龟龙之属皆已备至，而周公以圣人之才，凭叔父之亲，其所辅理承化之功又尽章章如是。\n其所求进见之士，岂复有贤于周公者哉？不惟不贤于周公而已，岂复有贤于时百执事者哉？岂复有所计议、能补于周公之化者哉？然而周公求之如此其急，惟恐耳目有所不闻见，思虑有所未及，以负成王托周公之意，不得于天下之心。\n如周公之心，设使其时辅理承化之功未尽章章如是，而非圣人之才，而无叔父之亲，则将不暇食与沐矣，岂特吐哺握发为勤而止哉？维其如是，故于今颂成王之德，而称周公之功不衰。\n　　今阁下为辅相亦近耳。\n天下之贤才岂尽举用？奸邪谗佞欺负之徒岂尽除去？四海岂尽无虞？九夷、八蛮之在荒服之外者岂尽宾贡？天灾时变、昆虫草木之妖岂尽销息？天下之所谓礼、乐、刑、政教化之具岂尽修理？风俗岂尽敦厚？动植之物、风雨霜露之所沾被者岂尽得宜？休征嘉瑞、麟凤龟龙之属岂尽备至？其所求进见之士，虽不足以希望盛德，至比于百执事，岂尽出其下哉？其所称说，岂尽无所补哉？今虽不能如周公吐哺握发，亦宜引而进之，察其所以而去就之，不宜默默而已也。\n　　愈之待命，四十馀日矣。\n书再上，而志不得通。\n足三及门，而阍人辞焉。\n惟其昏愚，不知逃遁，故复有周公之说焉。\n阁下其亦察之。\n古之士三月不仕则相吊，故出疆必载质。\n然所以重于自进者，以其于周不可则去之鲁，于鲁不可则去之齐，于齐不可则去之宋，之郑，之秦，之楚也。\n今天下一君，四海一国，舍乎此则夷狄矣，去父母之邦矣。\n故士之行道者，不得于朝，则山林而已矣。\n山林者，士之所独善自养，而不忧天下者之所能安也。\n如有忧天下之心，则不能矣。\n故愈每自进而不知愧焉，书亟上，足数及门，而不知止焉。\n宁独如此而已，惴惴焉惟，不得出大贤之门下是惧。\n亦惟少垂察焉。\n渎冒威尊，惶恐无已。\n愈再拜。"},
{"title": "后十九日复上宰相书", "author": "韩愈", "dynasty": "唐代", "content": "二月十六日，前乡贡进士韩愈，谨再拜言相公阁下：　　向上书及所著文后，待命凡十有九日，不得命。\n恐惧不敢逃遁，不知所为，乃复敢自纳于不测之诛，以求毕其说，而请命于左右。\n　　愈闻之：蹈水火者之求免于人也，不惟其父兄子弟之慈爱，然后呼而望之也。\n将有介于其侧者，虽其所憎怨，苟不至乎欲其死者，则将大其声疾呼而望其仁之也。\n彼介于其侧者，闻其声而见其事，不惟其父兄子弟之慈爱，然后往而全之也。\n虽有所憎怨，苟不至乎欲其死者，则将狂奔尽气，濡手足，焦毛发，救之而不辞也。\n若是者何哉？其势诚急而其情诚可悲也。\n　　愈之强学力行有年矣。\n愚不惟道之险夷，行且不息，以蹈于穷饿之水火，其既危且亟矣，大其声而疾呼矣。\n阁下其亦闻而见之矣，其将往而全之欤？抑将安而不救欤？有来言于阁下者曰：“有观溺于水而爇于火者，有可救之道，而终莫之救也。\n”阁下且以为仁人乎哉？不然，若愈者，亦君子之所宜动心者也。\n　　或谓愈：“子言则然矣，宰相则知子矣，如时不可何？”愈窃谓之不知言者。\n诚其材能不足当吾贤相之举耳；若所谓时者，固在上位者之为耳，非天之所为也。\n前五六年时，宰相荐闻，尚有自布衣蒙抽擢者，与今岂异时哉？且今节度、观察使及防御营田诸小使等，尚得自举判官，无间于已仕未仕者；况在宰相，吾君所尊敬者，而曰不可乎？古之进人者，或取于盗，或举于管库。\n今布衣虽贱，犹足以方乎此。\n情隘辞蹙，不知所裁，亦惟少垂怜焉。\n　　愈再拜。"},
{"title": "讳辩", "author": "韩愈", "dynasty": "唐代", "content": "愈与李贺书，劝贺举进士。\n贺举进士有名，与贺争名者毁之，曰贺父名晋肃，贺不举进士为是，劝之举者为非。\n听者不察也，和而唱之，同然一辞。\n皇甫湜曰：“若不明白，子与贺且得罪。\n”愈曰：“然。\n”　　律曰：“二名不偏讳。\n”释之者曰：“谓若言‘征’不称‘在’，言‘在’不称‘征’是也。\n”律曰：“不讳嫌名。\n”释之者曰：“谓若‘禹’与‘雨’、‘丘’与‘蓲’之类是也。\n”今贺父名晋肃，贺举进士，为犯二名律乎？为犯嫌名律乎？父名晋肃，子不得举进士，若父名仁，子不得为人乎？夫讳始于何时？作法制以教天下者，非周公孔子欤？周公作诗不讳，孔子不偏讳二名，《春秋》不讥不讳嫌名，康王钊之孙，实为昭王。\n曾参之父名晳，曾子不讳昔。\n周之时有骐期，汉之时有杜度，此其子宜如何讳？将讳其嫌遂讳其姓乎？将不讳其嫌者乎？汉讳武帝名彻为通，不闻又讳车辙之辙为某字也；讳吕后名雉为野鸡，不闻又讳治天下之治为某字也。\n今上章及诏，不闻讳浒、势、秉、机也。\n惟宦官宫妾，乃不敢言谕及机，以为触犯。\n士君子言语行事，宜何所法守也？今考之于经，质之于律，稽之以国家之典，贺举进士为可邪？为不可邪？　　凡事父母，得如曾参，可以无讥矣；作人得如周公孔子，亦可以止矣。\n今世之士，不务行曾参周公孔子之行，而讳亲之名，则务胜于曾参周公孔子，亦见其惑也。\n夫周公孔子曾参卒不可胜，胜周公孔子曾参，乃比于宦者宫妾，则是宦者宫妾之孝于其亲，贤于周公孔子曾参者邪？"},
{"title": "圬者王承福传", "author": "韩愈", "dynasty": "唐代", "content": "圬之为技贱且劳者也。\n有业之，其色若自得者。\n听其言，约而尽。\n问之，王其姓。\n承福其名。\n世为京兆长安农夫。\n天宝之乱，发人为兵。\n持弓矢十叁年，有官勋，弃之来归。\n丧其土田，手衣食，馀叁十年。\n舍于市之主人，而归其屋食之当焉。\n视时屋食之贵贱，而上下其圬之以偿之；有馀，则以与道路之废疾饿者焉。\n　　又曰：“粟，稼而生者也；若布与帛。\n必蚕绩而后成者也；其他所以养生之具，皆待人力而后完也；吾皆赖之。\n然人不可遍为，宜乎各致其能以相生也。\n故君者，理我所以生者也；而百官者，承君之化者也。\n任有大小，惟其所能，若器皿焉。\n食焉而怠其事，必有天殃，故吾不敢一日舍镘以嬉。\n夫镘易能，可力焉，又诚有功；取其直虽劳无愧，吾心安焉夫力易强而有功也；心难强而有智也。\n用力者使于人，用心者使人，亦其宜也。\n吾特择其易为无傀者取焉。\n　　“嘻！吾操镘以入富贵之家有年矣。\n有一至者焉，又往过之，则为墟矣；有再至、叁至者焉，而往过之，则为墟矣。\n问之其邻，或曰：“噫！刑戮也。\n”或曰：“身既死，而其子孙不能有也。\n”或曰：“死而归之官也。\n”吾以是观之，非所谓食焉怠其事，而得天殃者邪？非强心以智而不足，不择其才之称否而冒之者邪？非多行可愧，知其不可而强为之者邪？将富贵难守，薄宝而厚飨之者邪？抑丰悴有时，一去一来而不可常者邪？吾之心悯焉，是故择其力之可能者行焉。\n乐富贵而悲贫贱，我岂异于人哉？”　　又曰：“功大者，其所以自奉也博。\n妻与子，皆养于我者也；吾能薄而功小，不有之可也。\n又吾所谓劳力者，若立吾家而力不足，则心又劳也。\n”一身而二任焉，虽圣者石可为也。\n　　愈始闻而惑之，又从而思之，盖所谓“独善其身”者也。\n然吾有讥焉；谓其自为也过多，其为人也过少。\n其学杨朱之道者邪？杨之道，不肯拔我一毛而利天下。\n而夫人以有家为劳心，不肯一动其心以蓄其妻子，其肯劳其心以为人乎哉？虽然，其贤于世者之患不得之，而患失之者，以济其生之欲，贪邪而亡道以丧其身者，其亦远矣！又其言，有可以警余者，故余为之传而自鉴焉。"},
{"title": "进学解", "author": "韩愈", "dynasty": "唐代", "content": "国子先生晨入太学，招诸生立馆下，诲之曰：“业精于勤，荒于嬉；行成于思，毁于随。\n方今圣贤相逢，治具毕张。\n拔去凶邪，登崇畯良。\n占小善者率以录，名一艺者无不庸。\n爬罗剔抉，刮垢磨光。\n盖有幸而获选，孰云多而不扬？诸生业患不能精，无患有司之不明；行患不能成，无患有司之不公。\n”　　言未既，有笑于列者曰：“先生欺余哉！弟子事先生，于兹有年矣。\n先生口不绝吟于六艺之文，手不停披于百家之编。\n纪事者必提其要，纂言者必钩其玄。\n贪多务得，细大不捐。\n焚膏油以继晷，恒兀兀以穷年。\n先生之业，可谓勤矣。\n　　觝排异端，攘斥佛老。\n补苴罅漏，张皇幽眇。\n寻坠绪之茫茫，独旁搜而远绍。\n障百川而东之，回狂澜于既倒。\n先生之于儒，可谓有劳矣。\n　　沉浸醲郁，含英咀华，作为文章，其书满家。\n上规姚姒，浑浑无涯；周诰、殷《盘》，佶屈聱牙；《春秋》谨严，《左氏》浮夸；《易》奇而法，《诗》正而葩；下逮《庄》、《骚》，太史所录；子云，相如，同工异曲。\n先生之于文，可谓闳其中而肆其外矣。\n　　少始知学，勇于敢为；长通于方，左右具宜。\n先生之于为人，可谓成矣。\n　　然而公不见信于人，私不见助于友。\n跋前踬后，动辄得咎。\n暂为御史，遂窜南夷。\n三年博士，冗不见治。\n命与仇谋，取败几时。\n冬暖而儿号寒，年丰而妻啼饥。\n头童齿豁，竟死何裨。\n不知虑此，而反教人为？”　　先生曰：“吁，子来前！夫大木为杗，细木为桷，欂栌、侏儒，椳、闑、扂、楔，各得其宜，施以成室者，匠氏之工也。\n玉札、丹砂，赤箭、青芝，牛溲、马勃，败鼓之皮，俱收并蓄，待用无遗者，医师之良也。\n登明选公，杂进巧拙，纡馀为妍，卓荦为杰，校短量长，惟器是适者，宰相之方也。\n昔者孟轲好辩，孔道以明，辙环天下，卒老于行。\n荀卿守正，大论是弘，逃谗于楚，废死兰陵。\n是二儒者，吐辞为经，举足为法，绝类离伦，优入圣域，其遇于世何如也？今先生学虽勤而不繇其统，言虽多而不要其中，文虽奇而不济于用，行虽修而不显于众。\n犹且月费俸钱，岁靡廪粟；子不知耕，妇不知织；乘马从徒，安坐而食。\n踵常途之役役，窥陈编以盗窃。\n然而圣主不加诛，宰臣不见斥，兹非其幸欤？动而得谤，名亦随之。\n投闲置散，乃分之宜。\n若夫商财贿之有亡，计班资之崇庳，忘己量之所称，指前人之瑕疵，是所谓诘匠氏之不以杙为楹，而訾医师以昌阳引年，欲进其豨苓也。"},
{"title": "杂说一·龙说", "author": "韩愈", "dynasty": "唐代", "content": "龙嘘气成云，云固弗灵于龙也。\n然龙乘是气，茫洋穷乎玄间，薄日月，伏光景，感震电，神变化，水下土，汩陵谷，云亦灵怪矣哉!　　云，龙之所能使为灵也；若龙之灵，则非云之所能使为灵也。\n然龙弗得云，无以神其灵矣。\n失其所凭依，信不可欤！　　异哉！其所凭依，乃其所自为也。\n《易》曰：“云从龙。\n”既曰：龙，云从之矣。"},
{"title": "与韩荆州书", "author": "李白", "dynasty": "唐代", "content": "白闻天下谈士相聚而言曰：“生不用封万户侯，但愿一识韩荆州。\n”何令人之景慕，一至于此耶！岂不以有周公之风，躬吐握之事，使海内豪俊，奔走而归之，一登龙门，则声价十倍！所以龙蟠凤逸之士，皆欲收名定价于君侯。\n愿君侯不以富贵而骄之、寒贱而忽之，则三千之中有毛遂，使白得颖脱而出，即其人焉。\n　　白，陇西布衣，流落楚、汉。\n十五好剑术，遍干诸侯。\n三十成文章，历抵卿相。\n虽长不满七尺，而心雄万夫。\n皆王公大人许与气义。\n此畴曩心迹，安敢不尽于君侯哉！　　君侯制作侔神明，德行动天地，笔参造化，学究天人。\n幸愿开张心颜，不以长揖见拒。\n必若接之以高宴，纵之以清谈，请日试万言，倚马可待。\n今天下以君侯为文章之司命，人物之权衡，一经品题，便作佳士。\n而君侯何惜阶前盈尺之地，不使白扬眉吐气，激昂青云耶？　　昔王子师为豫州，未下车，即辟荀慈明，既下车，又辟孔文举；山涛作冀州，甄拔三十余人，或为侍中、尚书，先代所美。\n而君侯亦荐一严协律，入为秘书郎，中间崔宗之、房习祖、黎昕、许莹之徒，或以才名见知，或以清白见赏。\n白每观其衔恩抚躬，忠义奋发，以此感激，知君侯推赤心于诸贤腹中，所以不归他人，而愿委身国士。\n傥急难有用，敢效微躯。\n　　且人非尧舜，谁能尽善？白谟猷筹画，安能自矜？至于制作，积成卷轴，则欲尘秽视听。\n恐雕虫小技，不合大人。\n若赐观刍荛，请给纸墨，兼之书人，然后退扫闲轩，缮写呈上。\n庶青萍、结绿，长价于薛、卞之门。\n幸惟下流，大开奖饰，惟君侯图之。"},
{"title": "北山移文", "author": "孔稚珪", "dynasty": "南北朝", "content": "钟山之英，草堂之灵，驰烟驿路，勒移山庭：　　夫以耿介拔俗之标，萧洒出尘之想，度白雪以方洁，干青云而直上，吾方知之矣。\n　　若其亭亭物表，皎皎霞外，芥千金而不眄，屣万乘其如脱，闻凤吹于洛浦，值薪歌于延濑，固亦有焉。\n　　岂期终始参差，苍黄翻覆，泪翟子之悲，恸朱公之哭。\n乍回迹以心染，或先贞而后黩，何其谬哉！呜呼，尚生不存，仲氏既往，山阿寂寥，千载谁赏！　　世有周子，隽俗之士，既文既博，亦玄亦史。\n然而学遁东鲁，习隐南郭，偶吹草堂，滥巾北岳。\n诱我松桂，欺我云壑。\n虽假容于江皋，乃缨情于好爵。\n　　其始至也，将欲排巢父，拉许由，傲百氏，蔑王侯。\n风情张日，霜气横秋。\n或叹幽人长往，或怨王孙不游。\n谈空空于释部，覈玄玄于道流，务光何足比，涓子不能俦。\n　　及其鸣驺入谷，鹤书赴陇，形驰魄散，志变神动。\n尔乃眉轩席次，袂耸筵上，焚芰制而裂荷衣，抗尘容而走俗状。\n风云凄其带愤，石泉咽而下怆，望林峦而有失，顾草木而如丧。\n　　至其钮金章，绾墨绶，跨属城之雄，冠百里之首。\n张英风于海甸，驰妙誉于浙右。\n道帙长摈，法筵久埋。\n敲扑喧嚣犯其虑，牒诉倥偬装其怀。\n琴歌既断，酒赋无续，常绸缪于结课，每纷纶于折狱，笼张赵于往图，架卓鲁于前箓，希踪三辅豪，驰声九州牧。\n　　使我高霞孤映，明月独举，青松落阴，白云谁侣？磵户摧绝无与归，石径荒凉徒延伫。\n至于还飙入幕，写雾出楹，蕙帐空兮夜鹤怨，山人去兮晓猨惊。\n昔闻投簪逸海岸，今见解兰缚尘缨。\n于是南岳献嘲，北陇腾笑，列壑争讥，攒峰竦诮。\n慨游子之我欺，悲无人以赴吊。\n　　故其林惭无尽，涧愧不歇，秋桂遣风，春萝罢月。\n骋西山之逸议，驰东皋之素谒。\n　　今又促装下邑，浪栧上京，虽情殷于魏阙，或假步于山扃。\n岂可使芳杜厚颜，薜荔蒙耻，碧岭再辱，丹崖重滓，尘游躅于蕙路，污渌池以洗耳。\n宜扃岫幌，掩云关，敛轻雾，藏鸣湍。\n截来辕于谷口，杜妄辔于郊端。\n于是丛条瞋胆，叠颖怒魄。\n或飞柯以折轮，乍低枝而扫迹。\n请回俗士驾，为君谢逋客。"},
{"title": "原道", "author": "韩愈", "dynasty": "唐代", "content": "博爱之谓仁，行而宜之之谓义，由是而之焉之谓道，足乎己无待于外之谓德。\n仁与义为定名，道与德为虚位。\n故道有君子小人，而德有凶有吉。\n老子之小仁义，非毁之也，其见者小也。\n坐井而观天，曰天小者，非天小也。\n彼以煦煦为仁，孑孑为义，其小之也则宜。\n其所谓道，道其所道，非吾所谓道也。\n其所谓德，德其所德，非吾所谓德也。\n凡吾所谓道德云者，合仁与义言之也，天下之公言也。\n老子之所谓道德云者，去仁与义言之也，一人之私言也。\n　　周道衰，孔子没，火于秦，黄老于汉，佛于晋、魏、梁、隋之间。\n其言道德仁义者，不入于杨，则归于墨；不入于老，则归于佛。\n入于彼，必出于此。\n入者主之，出者奴之；入者附之，出者污之。\n噫！后之人其欲闻仁义道德之说，孰从而听之？老者曰：“孔子，吾师之弟子也。\n”佛者曰：“孔子，吾师之弟子也。\n”为孔子者，习闻其说，乐其诞而自小也，亦曰“吾师亦尝师之”云尔。\n不惟举之于口，而又笔之于其书。\n噫！后之人虽欲闻仁义道德之说，其孰从而求之？　　甚矣，人之好怪也，不求其端，不讯其末，惟怪之欲闻。\n古之为民者四，今之为民者六。\n古之教者处其一，今之教者处其三。\n农之家一，而食粟之家六。\n工之家一，而用器之家六。\n贾之家一，而资焉之家六。\n奈之何民不穷且盗也？　　古之时，人之害多矣。\n有圣人者立，然后教之以相生相养之道。\n为之君，为之师。\n驱其虫蛇禽兽，而处之中土。\n寒然后为之衣，饥然后为之食。\n木处而颠，土处而病也，然后为之宫室。\n为之工以赡其器用，为之贾以通其有无，为之医药以济其夭死，为之葬埋祭祀以长其恩爱，为之礼以次其先后，为之乐以宣其湮郁，为之政以率其怠倦，为之刑以锄其强梗。\n相欺也，为之符、玺、斗斛、权衡以信之。\n相夺也，为之城郭甲兵以守之。\n害至而为之备，患生而为之防。\n今其言曰：“圣人不死，大盗不止。\n剖斗折衡，而民不争。\n”呜呼！其亦不思而已矣。\n如古之无圣人，人之类灭久矣。\n何也？无羽毛鳞介以居寒热也，无爪牙以争食也。\n　　是故君者，出令者也；臣者，行君之令而致之民者也；民者，出粟米麻丝，作器皿，通货财，以事其上者也。\n君不出令，则失其所以为君；臣不行君之令而致之民，则失其所以为臣；民不出粟米麻丝，作器皿，通货财，以事其上，则诛。\n今其法曰，必弃而君臣，去而父子，禁而相生相养之道，以求其所谓清净寂灭者。\n呜呼！其亦幸而出于三代之后，不见黜于禹、汤、文、武、周公、孔子也。\n其亦不幸而不出于三代之前，不见正于禹、汤、文、武、周公、孔子也。\n　　帝之与王，其号虽殊，其所以为圣一也。\n夏葛而冬裘，渴饮而饥食，其事虽殊，其所以为智一也。\n今其言曰：“曷不为太古之无事”？”是亦责冬之裘者曰：“曷不为葛之之易也？”责饥之食者曰：“曷不为饮之之易也？”传曰：“古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意。\n”然则古之所谓正心而诚意者，将以有为也。\n今也欲治其心而外天下国家，灭其天常，子焉而不父其父，臣焉而不君其君，民焉而不事其事。\n孔子之作《春秋》也，诸侯用夷礼则夷之，进于中国则中国之。\n经曰：“夷狄之有君，不如诸夏之亡。\n”《诗》曰：戎狄是膺，荆舒是惩”今也举夷狄之法，而加之先王之教之上，几何其不胥而为夷也？　　夫所谓先王之教者，何也？博爱之谓仁，行而宜之之谓义。\n由是而之焉之谓道。\n足乎己无待于外之谓德。\n其文：《诗》、《书》、《易》、《春秋》；其法：礼、乐、刑、政；其民：士、农、工、贾；其位：君臣、父子、师友、宾主、昆弟、夫妇；其服：麻、丝；其居：宫、室；其食：粟米、果蔬、鱼肉。\n其为道易明，而其为教易行也。\n是故以之为己，则顺而祥；以之为人，则爱而公；以之为心，则和而平；以之为天下国家，无所处而不当。\n是故生则得其情，死则尽其常。\n效焉而天神假，庙焉而人鬼飨。\n曰：“斯道也，何道也？”曰：“斯吾所谓道也，非向所谓老与佛之道也。\n尧以是传之舜，舜以是传之禹，禹以是传之汤，汤以是传之文、武、周公，文、武、周公传之孔子，孔子传之孟轲，轲之死，不得其传焉。\n荀与扬也，择焉而不精，语焉而不详。\n由周公而上，上而为君，故其事行。\n由周公而下，下而为臣，故其说长。\n然则如之何而可也？曰：“不塞不流，不止不行。\n人其人，火其书，庐其居。\n明先王之道以道之，鳏寡孤独废疾者有养也。\n其亦庶乎其可也！”"},
{"title": "春夜宴桃李园序 / 春夜宴从弟桃花园序", "author": "李白", "dynasty": "唐代", "content": "夫天地者，万物之逆旅也；光阴者，百代之过客也。\n而浮生若梦，为欢几何？古人秉烛夜游，良有以也。\n况阳春召我以烟景，大块假我以文章。\n会桃花之芳园，序天伦之乐事。\n群季俊秀，皆为惠连；吾人咏歌，独惭康乐。\n幽赏未已，高谈转清。\n开琼筵以坐花，飞羽觞而醉月。\n不有佳咏，何伸雅怀？如诗不成，罚依金谷酒数。"},
{"title": "后出师表", "author": "诸葛亮", "dynasty": "两汉", "content": "先帝深虑汉、贼不两立，王业不偏安，故托臣以讨贼也。\n以先帝之明，量臣之才，固知臣伐贼，才弱敌强也。\n然不伐贼，王业亦亡。\n惟坐而待亡，孰与伐之？是故托臣而弗疑也。\n　　臣受命之日，寝不安席，食不甘味。\n思惟北征。\n宜先入南。\n故五月渡泸，深入不毛，并日而食；臣非不自惜也，顾王业不可得偏安于蜀都，故冒危难，以奉先帝之遗意也，而议者谓为非计。\n今贼适疲于西，又务于东，兵法乘劳，此进趋之时也。\n谨陈其事如左：　　高帝明并日月，谋臣渊深，然涉险被创，危然后安。\n今陛下未及高帝，谋臣不如良、平，而欲以长策取胜，坐定天下，此臣之未解一也。\n　　刘繇、王朗各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。\n　　曹操智计，殊绝于人，其用兵也，仿佛孙、吴，然困于南阳，险于乌巢，危于祁连，逼于黎阳，几败北山，殆死潼关，然后伪定一时耳。\n况臣才弱，而欲以不危而定之，此臣之未解三也。\n　　曹操五攻昌霸不下，四越巢湖不成，任用李服而李服图之，委任夏侯而夏侯败亡，先帝每称操为能，犹有此失，况臣驽下，何能必胜？此臣之未解四也。\n　　自臣到汉中，中间期年耳，然丧赵云、阳群、马玉、阎芝、丁立、白寿、刘郃、邓铜等及曲长、屯将七十余人，突将、无前、賨叟、青羌、散骑、武骑一千余人。\n此皆数十年之内所纠合四方之精锐，非一州之所有；若复数年，则损三分之二也，当何以图敌？此臣之未解五也。\n　　今民穷兵疲，而事不可息；事不可息，则住与行劳费正等。\n而不及今图之，欲以一州之地，与贼持久，此臣之未解六也。\n　　夫难平者，事也。\n昔先帝败军于楚，当此时，曹操拊手，谓天下已定。\n然后先帝东连吴越，西取巴蜀，举兵北征，夏侯授首，此操之失计，而汉事将成也。\n然后吴更违盟，关羽毁败，秭归蹉跌，曹丕称帝。\n凡事如是，难可逆见。\n臣鞠躬尽瘁，死而后已。\n至于成败利钝，非臣之明所能逆睹也。"},
{"title": "诫兄子严敦书", "author": "马援", "dynasty": "两汉", "content": "援兄子严、敦，并喜讥议，而通轻侠客。\n援前在交趾，还书诫之曰：“吾欲汝曹闻人过失，如闻父母之名：耳可得闻，口不可得言也。\n好议论人长短，妄是非正法，此吾所大恶也：宁死，不愿闻子孙有此行也。\n汝曹知吾恶之甚矣，所以复言者，施衿结缡，申父母之戒，欲使汝曹不忘之耳！　　“龙伯高敦厚周慎，口无择言，谦约节俭，廉公有威。\n吾爱之重之，愿汝曹效之。\n杜季良豪侠好义，忧人之忧，乐人之乐，清浊无所失。\n父丧致客，数郡毕至。\n吾爱之重之，不愿汝曹效也。\n效伯高不得，犹为谨敕之士，所谓‘刻鹄不成尚类鹜’者也。\n效季良不得，陷为天下轻薄子，所谓‘画虎不成反类狗’者也。\n讫今季良尚未可知，郡将下车辄切齿，州郡以为言，吾常为寒心，是以不愿子孙效也。\n”"},
{"title": "光武帝临淄劳耿弇", "author": "刘秀", "dynasty": "两汉", "content": "车驾至临淄自劳军，群臣大会。\n帝谓弇曰：“昔韩信破历下以开基，今将军攻祝阿以发迹，此皆齐之西界，功足相方。\n而韩信袭击已降，将军独拔勍敌，其功乃难于信也。\n又田横烹郦生，及田横降，高帝诏卫尉，不听为仇。\n张步前亦杀伏隆，若步来归命，吾当诏大司徒释其怨。\n又事尤相类也。\n将军前在南阳，建此大策，常以为落落难合，有志者事竟成也。\n”"},
{"title": "报孙会宗书", "author": "杨恽", "dynasty": "两汉", "content": "恽材朽行秽，文质无所底，幸赖先人余业，得备宿卫。\n遭遇时变，以获爵位。\n终非其任，卒与祸会。\n足下哀其愚，蒙赐书教督以所不及，殷勤甚厚。\n然窃恨足下不深推其终始，而猥随俗之毁誉也。\n言鄙陋之愚心，若逆指而文过；默而息乎，恐违孔氏各言尔志之义。\n故敢略陈其愚，惟君子察焉。\n　　恽家方隆盛时，乘朱轮者十人，位在列卿，爵为通侯，总领从官，与闻政事。\n曾不能以此时有所建明，以宣德化，又不能与群僚同心并力，陪辅朝庭之遗忘，已负窃位素餐之责久矣。\n怀禄贪势，不能自退，遂遭变故，横被口语，身幽北阙，妻子满狱。\n当此之时，自以夷灭不足以塞责，岂意得全首领，复奉先人之丘墓乎？伏惟圣主之恩不可胜量。\n君子游道，乐以忘忧；小人全躯，说以忘罪。\n窃自念过已大矣，行已亏矣，长为农夫以末世矣。\n是故身率妻子，戮力耕桑，灌园治产，以给公上，不意当复用此为讥议也。\n　　夫人情所不能止者，圣人弗禁。\n故君父至尊亲，送其终也，有时而既。\n臣之得罪，已三年矣。\n田家作苦。\n岁时伏腊，烹羊炰羔，斗酒自劳。\n家本秦也，能为秦声。\n妇赵女也，雅善鼓瑟。\n奴婢歌者数人，酒后耳热，仰天抚缶而呼乌乌。\n其诗曰：“田彼南山，芜秽不治。\n种一顷豆，落而为萁。\n人生行乐耳，须富贵何时！”是日也，奋袖低昂，顿足起舞；诚滛荒无度，不知其不可也。\n恽幸有余禄，方籴贱贩贵，逐什一之利。\n此贾竖之事，污辱之处，恽亲行之。\n下流之人，众毁所归，不寒而栗。\n虽雅知恽者，犹随风而靡，尚何称誉之有？董生不云乎：“明明求仁义，常恐不能化民者，卿大夫之意也。\n明明求财利，常恐困乏者，庶人之事也。\n”故道不同，不相为谋，今子尚安得以卿大夫之制而责仆哉！　　夫西河魏土，文侯所兴，有段干木、田子方之遗风，漂然皆有节概，知去就之分。\n顷者足下离旧土，临安定，安定山谷之间，昆戎旧壤，子弟贪鄙，岂习俗之移人哉？于今乃睹子之志矣！方当盛汉之隆，愿勉旃，毋多谈。"},
{"title": "尚德缓刑书", "author": "路温舒", "dynasty": "两汉", "content": "汉昭帝逝世，昌邑王刘贺被废黜，汉宣帝刘询刚刚登上皇位。\n路温舒呈上奏书，奏书说：　　昭帝崩，昌邑王贺废，宣帝初即位，路温舒上书，言宜尚德缓刑。\n其辞曰：　　“臣闻齐有无知之祸，而桓公以兴；晋有骊姬之难，而文公用伯。\n近世赵王不终，诸吕作乱，而孝文为太宗。\n由是观之，祸乱之作，将以开圣人也。\n故桓、文扶微兴坏，尊文、武之业，　　泽加百姓，功润诸侯，虽不及三王，天下归仁焉。\n文帝永思至德，以承天心，崇仁义，省刑罚，通关梁，一远近，敬贤如大宾，爱民如赤子，内恕情之所安而施之于海内，是以囹圄空虚，天下太平。\n夫继变化之后，必有异旧之恩，此贤圣所以昭天命也。\n“往者，昭帝即世而无嗣，大臣忧戚，焦心合谋，皆以昌邑尊亲，援而立之。\n然天不授命，淫乱其心，遂以自亡。\n深察祸变之故，乃皇天之所以开至圣也。\n故大将军受命武帝，股肱汉国，披肝胆，决大计，黜亡义，立有德，辅天而行，然后宗庙以安，天下咸宁。\n臣闻《春秋》正即位，大一统而慎始也。\n陛下初登至尊，与天合符，宜改前世之失，正始受命之统，涤烦文，除民疾，存亡继绝，以应天意。\n　　“臣闻秦有十失，其一尚存，治狱之吏是也。\n秦之时，羞文学，好武勇，贱仁义之士，贵治狱之吏，正言者谓之诽谤，遏过者谓之妖言，故盛服先王不用于世⒅，忠良切言皆郁于胸，誉谀之声日满于耳，虚美熏心，实祸蔽塞，此乃秦之所以亡天下也。\n方今天下，赖陛下恩厚，亡金革之危、饥寒之患，父子夫妻戮力安家，然太平未洽者，狱乱之也。\n夫狱者，天下之大命也，死者不可复生，绝者不可复属。\n《书》曰：“与其杀不辜，宁失不经。\n”今治狱吏则不然，上下相驱，以刻为明，深者获公名，平者多后患。\n故治狱之吏，皆欲人死，非憎人也，自安之道在人之死。\n是以死人之血流离于市，被刑之徒比肩而立，大辟之计岁以万数。\n此仁圣之所以伤也。\n太平之未洽，凡以此也。\n夫人情安则乐生，痛则思死，棰楚之下，何求而不得？做囚人不胜痛，则饰词以视之，吏治者利其然，则指道以明之，上奏畏却，则锻练而周内之；盖奏当之成，虽咎繇听之，犹以为死有余辜。\n何则？成练者众，文致之罪明也。\n是以狱吏专为深刻，残贼而亡极，媮为一切，不顾国患，此世之大贼也。\n故俗语曰：“画地为狱议不入；刻木为吏期不对。\n”此皆疾吏之风，悲痛之辞也。\n故天下之患，莫深于狱；败法乱正，离亲塞道，莫甚乎治狱之吏，此所谓一尚存者也。\n”　　“臣闻乌鸢之卵不毁，而后凤凰集；诽谤之罪不诛，而后良言进。\n故古人有言：“山薮臧疾，川泽纳污，瑾瑜匿恶，国君含诟。\n”唯陛下除诽谤以招切言，开天下之口，广箴谏之路，扫亡秦之失，尊文武之德，省法制，宽刑罚，以废治狱，则太平之风可兴于世，永履和乐，与天亡极，天下幸甚。\n”　　上善其言。"},
{"title": "上书谏猎", "author": "司马相如", "dynasty": "两汉", "content": "臣闻物有同类而殊能者，故力称乌获，捷言庆忌，勇期贲、育。\n臣之愚，窃以为人诚有之，兽亦宜然。\n今陛下好陵阻险，射猛兽，卒然遇逸材之兽，骇不存之地，犯属车之清尘，舆不及还辕，人不暇施巧，虽有乌获、逢蒙之技不能用，枯木朽枝尽为难矣。\n是胡越起于毂下，而羌夷接轸也，岂不殆哉！虽万全而无患，然本非天子之所宜近也。\n　　且夫清道而后行，中路而驰，犹时有衔橛之变。\n况乎涉丰草，骋丘虚，前有利兽之乐，而内无存变之意，其为害也不难矣。\n夫轻万乘之重不以为安，乐出万有一危之途以为娱，臣窃为陛下不取。\n　　盖明者远见于未萌，而知者避危于无形，祸固多藏于隐微而发于人之所忽者也。\n故鄙谚曰：“家累千金，坐不垂堂。\n”此言虽小，可以喻大。\n臣愿陛下留意幸察。"},
{"title": "景帝令二千石修职诏", "author": "刘启", "dynasty": "两汉", "content": "雕文刻镂，伤农事者也；锦绣纂组，害女红者也。\n农事伤，则饥之本也；女红害，则寒之原也。\n夫饥寒并至，而能无为非者寡矣。\n朕亲耕，后亲桑，以奉宗庙粢盛祭服，为天下先。\n不受献，减太官，省繇赋，欲天下务农蚕，素有畜积，以备灾害；强毋攘弱，众毋暴寡，老耆以寿终，幼孤得遂长。\n今岁或不登，民食颇寡，其咎安在？或诈伪为吏，吏以货赂为市，渔夺百姓，侵牟万民。\n县丞，长吏也，奸法与盗盗，甚无谓也！其令二千石修其职！不事官职耗乱者，丞相以闻，请其罪。\n布告天下，使明知朕意！"},
{"title": "治安策", "author": "贾谊", "dynasty": "两汉", "content": "臣窃惟事势，可为痛哭者一，可为流涕者二，可为长太息者六，若其它背理而伤道者，难遍以疏举。\n进言者皆曰天下已安已治矣，臣独以为未也。\n曰安且治者，非愚则谀，皆非事实知治乱之体者也。\n夫抱火厝之积薪之下而寝其上，火未及燃，因谓之安，方今之势，何以异此！本末舛逆，首尾衡决，国制抢攘，非甚有纪，胡可谓治！陛下何不一令臣得熟数之于前，因陈治安之策，试详择焉！　　夫射猎之娱，与安危之机孰急？使为治劳智虑，苦身体，乏钟鼓之乐，勿为可也。\n乐与今同，而加之诸侯轨道，兵革不动，民保首领，匈叙宾服，四荒乡风，百姓素朴，狱讼衰息。\n大数既得，则天下顺治，海内之气，清和咸理，生为明帝，没为明神，名誉之美，垂于无穷。\n《礼》祖有功而宗有德，使顾成之庙称为太宗，上配太祖，与汉亡极。\n建久安之势，成长治之业，以承祖庙，以奉六亲，至孝也；以幸天下，以育群生，至仁也；立经陈纪，轻重同得，后可以为万世法程，虽有愚幼不肖之嗣，犹得蒙业而安，至明也。\n以陛下之明达，因使少知治体者得佐下风，致此非难也。\n其具可素陈于前，愿幸无忽。\n臣谨稽之天地，验之往古，按之当今之务，日夜念此至孰也，虽使禹舜复生，为陛下计，亡以易此。\n　　夫树国固，必相疑之势也，下数被其殃，上数爽其忧，甚非所以安上而全下也。\n今或亲弟谋为东帝，亲兄之子西乡而击，今吴又见告矣。\n天子春秋鼎盛，行义未过，德泽有加焉，犹尚如是，况莫大诸侯权力且十此者乎！　　然而天下少安，何也？大国之王幼弱未壮，汉之所置傅相方握其事。\n数年之后，诸侯之王大抵皆冠，血气方刚，汉之傅相称病而赐罢，彼自丞尉以上徧置私人，如此，有异淮南、济北之为邪？此时而欲为治安，虽尧舜不治。\n　　黄帝曰：“日中必熭，操刀必割。\n”今令此道顺，而全安甚易；不肯早为，已乃堕骨肉之属而抗刭之，岂有异秦之季世乎！夫以天子之位，乘今之时，因天之助，尚惮以危为安，以乱为治，假设陛下居齐桓之处，将不合诸侯而匡天下乎？臣又以知陛下有所必不能矣。\n假设天下如曩时，淮阴侯尚王楚，黥布王淮南，彭越王梁，韩信王韩，张敖王赵，贯高为相，卢绾王燕，陈狶在代，令此六七公者皆亡恙，当是时而陛下即天子位，能自安乎？臣有以知陛下之不能也。\n天下肴乱，高皇帝与诸公倂起，非有仄室之势以豫席之也。\n诸公幸者乃为中涓，其次仅得舍人，材之不逮至远也。\n高皇帝以明圣威武即天子位，割膏腴之地以王诸公，多者百余城，少者乃三四十县，德至渥也，然其后十年之间，反者九起。\n陛下之与诸公，非亲角材而臣之也，又非身封王之也，自高皇帝不能以是一岁为安，故臣知陛下之不能也。\n　　然尚有可诿者，曰疏。\n臣请试言其亲者。\n假令悼惠王王齐，元王王楚，中子王赵，幽王王淮阳，共王王梁，灵王王燕，厉王王淮南，六七贵人皆亡恙，当是时陛下即位，能为治乎？臣又知陛下之不能也。\n若此诸王，虽名为臣，实皆有布衣昆弟之心，虑无不帝制而天子自为者。\n擅爵人，赦死罪，甚者或戴黄屋，汉法令非行也。\n虽行不轨如厉王者，令之不肯听，召之安可致乎！幸而来至，法安可得加！动一亲戚，天下圜视而起，陛下之臣虽有悍如冯敬者，适启其口，匕首已陷其胸矣。\n陛下虽贤，谁与领此？　　故疏者必危，亲者必乱，已然之效也。\n其异姓负强而动者，汉已幸胜之矣，又不易其所以然。\n同姓袭是迹而动，既有徵矣，其势尽又复然。\n殃祸之变未知所移，明帝处之尚不能以安，后世将如之何！　　屠牛坦一朝解十二牛，而芒刃不顿者，所排击剥割，皆众理解也。\n至于髋髀之所，非斤则斧。\n夫仁义恩厚，人主之芒刃也；权势法制，人主之斤斧也。\n今诸侯王皆众髋髀也，释斤斧之用，而欲婴以芒刃，臣以为不缺则折。\n胡不用之淮南、济北？势不可也。\n　　臣窃迹前事，大抵强者先反，淮阴王楚最强，则最先反；韩信倚胡，则又反；贯高因赵资，则又反；陈狶兵精，则又反；彭越用梁，则又反；黥布用淮南，则又反；卢绾最弱，最后反。\n长沙乃在二万五千户耳，功少而最完，势疏而最忠，非独性异人也，亦形势然也。\n曩令樊、郦、绛、灌据数十城而王，今虽以残亡可也；令信、越之伦列为彻侯而居，虽至今存可也。\n　　然则天下之大计可知已。\n欲诸王之皆忠附，则莫若令如长沙王，欲臣子之勿菹醢，则莫若令如樊郦等；欲天下之治安，莫若众建诸侯而少其力。\n力少则易使以义，国小则亡邪心。\n令海内之势如身之使臂，臂之使指，莫不制从。\n诸侯之君不敢有异心，辐凑并进而归命天子，虽在细民，且知其安，故天下咸知陛下之明。\n割地定制，令齐、赵、楚各为若干国，使悼惠王、幽王、元王之子孙毕以次各受祖之分地，地尽而止，及燕、梁它国皆然。\n其分地众而子孙少者，建以为国，空而置之，须其子孙生者，举使君之。\n诸侯之地其削颇入汉者，为徙其侯国，及封其子孙也，所以数偿之；一寸之地，一人之众，天子亡所利焉，诚以定治而已，故天下咸知陛下之廉。\n地制壹定，宗室子孙莫虑不王，下无倍畔之心，上无诛伐之志，故天下咸知陛下之仁。\n法立而不犯，令行而不逆，贯高、利几之谋不生，柴奇、开章不计不萌，细民乡善，大臣致顺，故天下咸知陛下之义。\n卧赤子天下之上而安，植遗腹，朝委裘，而天下不乱。\n当时大治，后世诵圣。\n壹动而五业附，陛下谁惮而久不为此？　　天下之势方病大瘇。\n一胫之大几如要，一指之大几如股，平居不可屈信，一二指搐，身虑亡聊。\n失今不治，必为锢疾，后虽有扁鹊，不能为已。\n病非徒瘇也，又苦蹠戾。\n元王之子，帝之从弟也，今之王者，从弟之子也。\n惠王之子，亲兄子也；今之王者，兄子之子也。\n亲者或亡分地以安天下，疏者或制大权以逼天子，臣故曰非徒病瘇也，又苦蹠戾。\n可痛哭者，此病是也。\n　　天下之势方倒县。\n凡天子者，天下之首，何也？上也。\n蛮夷者，天下之足，何也？下也。\n今匈奴嫚娒侵掠，至不敬也，为天下患，至亡已也，而汉岁金絮采缯以奉之。\n夷狄征令，是主上之操也；天子共贡，是臣下之礼也。\n足反居上，首顾居下，倒县如此，莫之能解，犹为国有人乎？非亶倒县而已，又类辟，且病痱。\n夫辟者一面病，痱者一方痛。\n今西边北边之郡，虽有长爵不轻得复，五尺以上不轻得息，斥候望烽燧不得卧，将吏被介胄而睡，臣故曰一方病矣。\n医能治之，而上不使，可为流涕者此也。\n　　陛下何忍以帝皇之号为戎人诸侯，势既卑辱，而祸不息，长此安穷！进谋者率以为是，固不可解也，亡具甚矣。\n臣窃料匈奴之众不过汉一大县，以天下之大困于一县之众，甚为执事者羞之。\n陛下何不试以臣为属国之官以主匈奴？行臣之计，请必系单于之颈而制其命，伏中行说而笞其背，举匈奴之众唯上之令。\n今不猎猛敌而猎田彘，不搏反寇而搏畜菟，玩细娱而不图大患，非所以为安也。\n德可远施，威可远加，而直数百里外威令不信，可为流涕者此也。\n　　今民卖僮者，为之绣衣丝履偏诸缘，内之闲中，是古天子后服，所以庙而不宴者也，而庶人得以衣婢妾。\n白縠之表，薄纨之里，以偏诸，美者黼绣，是古天子之服，今富人大贾嘉会召客者以被墙。\n古者以奉一帝一后而节适，今庶人屋壁得为帝服，倡优下贱得为后饰，然而天下不屈者，殆未有也。\n且帝之身自衣皁绨，而富民墙屋被文绣；天子之后以缘其领，庶人孽妾缘其履：此臣所谓舛也。\n夫百人作之不能衣一人，欲天下亡寒，胡可得也？一人耕之，十人聚而食之，欲天下亡饥，不可得也。\n饥寒切于民之肌肤，欲其亡为奸邪，不可得也。\n国已屈矣，盗贼直须时耳，然而献计者曰“毋动”，为大耳。\n夫俗至大不敬也，至亡等也，至冒上也，进计者犹曰“毋为”，可为长太息者此也。\n　　商君遗礼义，弃仁恩，并心于进取。\n行之二岁，秦俗日败。\n故秦人家富子壮则出分，家贫子壮则出赘。\n借父耰鉏，虑有德色；母取箕帚，立而谇语。\n抱哺其于，与公并倨；妇姑不相说，则反唇而相稽。\n其慈子耆利，不同禽兽者亡几耳。\n然并心而赴时犹曰蹶六国，兼天下。\n功成求得矣，终不知反廉愧之节，仁义之厚。\n信并兼之法，遂进取之业，天下大败，众掩寡，智欺愚，勇威怯，壮陵衰，其乱至矣，是以大贤起之，威震海内，德从天下。\n曩之为秦者，今转而为汉矣。\n然其遗风余俗，犹尚未改。\n今世以侈靡相竞，而上亡制度，弃礼谊，捐廉耻日甚，可谓月异而岁不同矣。\n逐利不耳，虑非顾行也，今其甚者杀父兄矣。\n盗者剟寝户之帘，搴两庙之器，白昼大都之中剽吏而夺之金。\n矫伪者出几十万石粟，赋六百余万钱，乘传而行郡国，此其亡行义之尤至者也。\n而大臣特以簿书不报，期会之间，以为大故。\n至于俗流失，世坏败，因恬而不知怪，虑不动于耳目，以为是适然耳。\n夫移风易俗，使天下回心而乡道，类非俗吏之所能为也。\n俗吏之所务，在于刀笔筐箧，而不知大体。\n陛下又不自忧，窃为陛下惜之。\n　　夫立君臣，等上下，使父子有礼，六亲有纪，此非天之所为，人之所设也。\n夫人之所设，不为不立，不植则僵，不修则坏。\n《管子》曰：“礼义廉耻，是谓四维；四维不张，国乃灭亡。\n”使管子愚人也则可，管子而少知治体，则是岂可不为寒心哉！秦灭四维而不张，故君臣乖乱，六亲殃戮，奸人并起，万民离叛，凡十三岁，而社稷为虚。\n今四维犹未备也，故奸人几幸，而众心疑惑。\n岂如今定经制，令君君臣臣，上下有差，父子六亲各得其宜，奸人亡所几幸，而群臣众信，是不疑惑！此业一定，世世常安，而后有所持循矣。\n若夫经制不定，是犹度江河亡维楫，中流而遇风波，舩必覆矣。\n可为长太息者此也。\n　　夏为天子，十有余世，而殷受之。\n殷为天子，二十余世，而周受之。\n周为天子，三十余世，而秦受之。\n秦为天子，二世而亡。\n人性不甚相远也，何三代之君有道之长，而秦无道之暴也？其故可知也。\n古之王者，太子乃生，固举以礼，使士负之，有司齐肃端冕，见之南郊，见于天也。\n过阙则下，过庙则趋，孝子之道也。\n故自为赤子而教固已行矣。\n昔者成王幼在襁抱之中，召公为太保，周公为太傅，太公为太师。\n保，保其身体；傅，传之德义；师，道之教训：此三公之职也。\n于是为置三少，皆上大夫也，曰少保、少傅、少师，是与太子宴者也。\n故乃孩子提有识，三公、三少固明孝仁礼义以道习之，逐去邪人，不使见恶行。\n于是皆选天下之端士孝悌博闻有道术者以卫翼之，使与太子居处出入。\n故太子乃生而见正事，闻正言，行正道，左右前后皆正人也。\n夫习与正人居之，不能毋正，犹生长于齐不能不齐言也；习与不正人居之，不能毋不正，犹生长于楚之地不能不楚言也。\n故择其所耆，必先受业，乃得尝之；择其所乐，必先有习，乃得为之。\n孔子曰：“少成若天性，习贯如自然。\n”及太子少长，知妃色，则入于学。\n学者，所学之官也。\n《学礼》曰：“帝入东学，上亲而贵仁，则亲疏有序而恩相及矣；帝入南学，上齿而贵信，则长幼有差而民不诬矣；帝入西学，上贤而贵德，则圣智在位而功不遗矣；帝入北学，上贵而尊爵，则贵贱有等而下不矣；帝入太学，承师问道，退习而考于太傅，太傅罚其不则而匡其不及，则德智长而治道得矣。\n此五学者既成于上，则百姓黎民化辑于下矣。\n”及太于既冠成人，免于保傅之严，则有记过之史，彻膳之宰，进善之旌，诽谤之木，敢谏之鼓。\n瞽史诵诗，工诵箴谏，大夫进谋，士传民语。\n习与智长，故切而不媿；化与心成，故中道若性。\n三代之礼：春朝朝日，秋暮夕月，所以明有敬也；春秋入学，坐国老，执酱而亲馈之，所以明有孝也；行以鸾和，步中《采齐》，趣中《肆夏》，所以明有度也；其于禽兽，见其生不食其死，闻其声不食其肉，故远庖厨，所以长恩，且明有仁也。\n　　夫三代之所以长久者，以其辅翼太子有此具也。\n及秦而不然。\n其俗固非贵辞让也，所上者告讦也；固非贵礼义也，所上者刑罚也。\n使赵高傅胡亥而教之狱，所习者非斩劓人，则夷人之三族也。\n故胡亥今日即位而明日射人，忠谏者谓之诽谤，深计者谓之妖言，其视杀人若艾草菅然。\n岂惟胡亥之性恶哉？彼其所以道之者非其理故也。\n　　鄙谚曰：“不习为吏，视已成事。\n”又曰：“前车覆，后车诫。\n”夫三代之所以长久者，其已事可知也；然而不能从者，是不法圣智也。\n秦世之所以亟绝者，其辙迹可见也；然而不避，是后车又将覆也。\n夫存亡之变，治乱之机，其要在是矣。\n天下之命，县于太子；太子之善，在于早谕教与选左右。\n夫心未滥而先谕教，则化易成也；开于道术智谊之指，则教之力也。\n若其服习积贯，则左右而已。\n夫胡、粤之人，生而同声，耆欲不异，及其长而成俗，累数译而不能相通，行者有虽死而不相为者，则教习然也。\n臣故曰选左右早谕教最急。\n夫教得而左右正，则太子正矣，太子正而天下定矣。\n《书》曰：“一人有庆，兆民赖之。\n”此时务也。\n　　凡人之智，能见已然，不能见将然。\n夫礼者禁于将然之前，而法者禁于己然之后，是故法之所用易见，而礼之所为生难知也。\n若夫庆赏以劝善，刑罚以惩恶，先王执此之政，坚如金石，行此之令，信如四时，据此之公，无私如天地耳，岂顾不用哉？然而曰礼云礼云者，贵绝恶于未萌，而起教于微眇，使民日迁善远罪而不自知也。\n孔于曰：“听讼，吾犹人也，必也使毋讼乎！”为人主计者，莫如先审取舍，取舍之极定于内，而安危之萌应于外矣。\n安者非一日而安也，危者非一日而危也，皆以积渐然，不可不察也。\n人主之所积，在其取舍，以礼义治之者，积礼义；以刑罚治之者，积刑罚。\n刑罚积而民怨背，札义积而民和亲。\n故世主欲民之善同，而所以使民善者或异。\n或道之以德教，或殴之以法令。\n道之以德教者，德教洽而民气乐；殴之以法令者，法令极而民风哀。\n哀乐之感，祸福之应也。\n秦王之欲尊宗庙而安子孙，与汤武同，然而汤武广大其德行，六七百岁而弗失，秦王治天下，十余岁则大败。\n此亡它故矣，汤武之定取舍审而秦王之定取舍不审矣。\n夫天下，大器也。\n今人之置器，置诸安处则安，置诸危处则危。\n天下之情与器亡以异，在天子之所置之。\n汤武置天下于仁义礼乐，而德泽洽，禽兽草木广裕，德被蛮貊四夷，累子孙数十世，此天下所共闻也。\n秦王置天下于法令刑罚，德泽亡一有，而怨毒盈于世，下憎恶之如仇，祸几及身，子孙诛绝，此天下之所共见也。\n是非其明效大验邪！人之言曰：“听言之道，必以其事观之，则言者莫敢妄言。\n”今或言礼谊之不如法令，教化之不如刑罚，人主胡不引殷、周、秦事以观之也？　　人主之尊譬如堂，群臣如陛，众庶如地。\n故陛九级上，廉远地，则堂高；陛亡级，廉近地，则堂卑。\n高者难攀，卑者易陵，理势然也。\n故古者圣王制为等列，内有公卿大夫士，外有公侯伯子男，然后有官师小吏，延及庶人，等级分明，而天子加焉，故其尊不可及也。\n里谚曰：“欲投鼠而忌器。\n”此善谕也。\n鼠近于器，尚惮不投，恐伤其器，况于贵臣之近主乎！廉耻节礼以治君子，故有赐死而亡戮辱。\n是以黥劓之罪不及太夫，以其离主上不远也，礼不敢齿君之路马，蹴其刍者有罚；见君之几杖则起，遭君之乘车则下，入正门则趋；君之宠臣虽或有过，刑戮之罪不加其身者，尊君之故也。\n此所以为主上豫远不敬也，所以体貌大臣而厉其节也。\n今自王侯三公之贵，皆天子之所改容而礼之也，古天子之所谓伯父、伯舅也，而令与众庶同黥劓刖笞弃市之法，然则堂不亡陛乎？被戮辱者不泰迫乎？廉耻不行，大臣无乃握重权，大官而有徒隶亡耻之心乎？夫望夷之事，二世见当以重法者，投鼠而不忌器之习也。\n　　臣闻之，履虽鲜不加于枕，冠虽敝不以苴履。\n夫尝已在贵宠之位，天子改容而体貌之矣，吏民尝俯伏以敬畏之矣，今而有过，帝令废之可也，退之可也，赐之死可也，灭之可也；若夫束缚之，系緤之，输之司寇，编之徒官，司寇小吏詈骂而榜笞之，殆非所以令众庶见也。\n夫卑贱者习知尊贵者之一旦，吾亦乃可以加此也，非所以习天下也，非尊尊贵贵之化也。\n夫天子之所尝敬，众庶之所尝宠，死而死耳，贱人安宜得如此而顿辱之哉！　　豫让事中行之君，智伯伐而灭之，移事智伯。\n及赵灭智伯，豫让衅面吞炭，必报襄子，五起而不中。\n人问豫子，豫子曰：“中行众人畜我，我故众人事之；智伯国士遇我，我故国士报之。\n”故此一豫让也，反君事仇，行若狗彘，已而抗节致忠，行出乎列士，人主使然也。\n故主上遇其大臣如遇犬马，彼将犬马自为也；如遇官徒，彼将官徒自为也。\n顽顿亡耻，诟亡节，廉耻不立，且不自好，苟若而可，故见利则逝，见便则夺。\n主上有败，则因而挺之矣；主上有患，则吾苟免而已，立而观之耳；有便吾身者，则欺卖而利之耳。\n人主将何便于此？群下至众，而主上至少也，所托财器职业者粹于群下也。\n俱亡耻，俱苟妄，则主上最病。\n故古者礼不及庶人，刑不至大夫，所以厉宠臣之节也。\n古者大臣有坐不廉而废者，不谓不廉，曰“簠簋不饰”；坐污秽淫乱男女亡别者，不曰污秽，曰“帷薄不修”，坐罢软不胜任者，不谓罢软，曰“下官不职”。\n故贵大臣定有其罪矣，犹未斥然正以呼之也，尚迁就而为之讳也。\n故其在大谴大何之域者，闻谴何则白冠缨，盘水加剑，造请室而请罪耳，上不执缚系引而行也。\n其有中罪者，闻命而自弛，上不使人颈而加也。\n其有大罪者，闻命则北面再拜，跌而自裁，上不使捽抑而刑之也，曰：“子大夫自有过耳！吾遇子有礼矣。\n”遇之有礼，故群臣自憙；婴以廉耻，故人矜节行。\n上设廉礼义以遇其臣，而臣不以节行报其上者，则非人类也。\n故化成俗定，则为人臣者主耳忘身，国耳忘家，公耳忘私，利不苟就，害不苟去，唯义所在。\n上之化也，故父兄之臣诚死宗庙，法度之臣诚死社稷，辅翼之臣诚死君上，守圄扞敌之臣诚死城郭封疆。\n故曰圣人有金城者，比物此志也。\n彼且为我死，故吾得与之俱生；彼且为我亡，故吾得与之俱存；夫将为我危，故吾得与之皆安。\n顾行而忘利，守节而仗义，故可以托不御之权，可以寄六尺之孤。\n此厉廉耻行礼谊之所致也，主上何丧焉！此之不为，而顾彼之久行，故曰可为长太息者此也。"},
{"title": "武帝求茂才异等诏", "author": "刘彻", "dynasty": "两汉", "content": "盖有非常之功，必待非常之人，故马或奔踶而致千里，士或有负俗之累而立功名。\n夫泛驾之马，跅弛之士，亦在御之而已。\n其令州郡察吏民有茂材异等可为将相及使绝国者。"},
{"title": "文帝议佐百姓诏", "author": "刘恒", "dynasty": "两汉", "content": "间者数年比不登，又有水旱疾疫之灾，朕甚忧之。\n愚而不明，未达其咎。\n意者朕之政有所失、而行有过与？乃天道有不顺、地利或不得、人事多失和、鬼神废不享与？何以致此？将百官之奉养或费、无用之事或多与？何其民食之寡乏也？　　夫度田非益寡，而计民未加益，以口量地，其于古犹有余，而食之甚不足者，其咎安在？无乃百姓之从事于末、以害农者蕃、为酒醪以靡谷者多、六畜之食焉者众与？细大之义，吾未能得其中。\n其与丞相、列侯、吏二千石、博士议之，有可以佐百姓者，率意远思，无有所隐。"},
{"title": "论贵粟疏", "author": "晁错", "dynasty": "两汉", "content": "圣王在上，而民不冻饥者，非能耕而食之，织而衣之也，为开其资财之道也。\n故尧、禹有九年之水，汤有七年之旱，而国亡捐瘠者，以畜积多而备先具也。\n今海内为一，土地人民之众不避汤、禹，加以亡天灾数年之水旱，而畜积未及者，何也？地有遗利，民有余力，生谷之土未尽垦，山泽之利未尽出也，游食之民未尽归农也。\n　　民贫，则奸邪生。\n贫生于不足，不足生于不农，不农则不地著，不地著则离乡轻家，民如鸟兽。\n虽有高城深池，严法重刑，犹不能禁也。\n夫寒之于衣，不待轻暖；饥之于食，不待甘旨；饥寒至身，不顾廉耻。\n人情一日不再食则饥，终岁不制衣则寒。\n夫腹饥不得食，肤寒不得衣，虽慈母不能保其子，君安能以有其民哉？明主知其然也，故务民于农桑，薄赋敛，广畜积，以实仓廪，备水旱，故民可得而有也。\n　　民者，在上所以牧之，趋利如水走下，四方无择也。\n夫珠玉金银，饥不可食，寒不可衣，然而众贵之者，以上用之故也。\n其为物轻微易藏，在于把握，可以周海内而无饥寒之患。\n此令臣轻背其主，而民易去其乡，盗贼有所劝，亡逃者得轻资也。\n粟米布帛生于地，长于时，聚于力，非可一日成也。\n数石之重，中人弗胜，不为奸邪所利；一日弗得而饥寒至。\n是故明君贵五谷而贱金玉。\n　　今农夫五口之家，其服役者不下二人，其能耕者不过百亩，百亩之收不过百石。\n春耕，夏耘，秋获，冬藏，伐薪樵，治官府，给徭役；春不得避风尘，夏不得避署热，秋不得避阴雨，冬不得避寒冻，四时之间，无日休息。\n又私自送往迎来，吊死问疾，养孤长幼在其中。\n勤苦如此，尚复被水旱之灾，急政暴虐，赋敛不时，朝令而暮改。\n当具有者半贾而卖，无者取倍称之息；于是有卖田宅、鬻子孙以偿债者矣。\n而商贾大者积贮倍息，小者坐列贩卖，操其奇赢，日游都市，乘上之急，所卖必倍。\n故其男不耕耘，女不蚕织，衣必文采，食必粱肉；无农夫之苦，有阡陌之得。\n因其富厚，交通王侯，力过吏势，以利相倾；千里游遨，冠盖相望，乘坚策肥，履丝曳缟。\n此商人所以兼并农人，农人所以流亡者也。\n今法律贱商人，商人已富贵矣；尊农夫，农夫已贫贱矣。\n故俗之所贵，主之所贱也；吏之所卑，法之所尊也。\n上下相反，好恶乖迕，而欲国富法立，不可得也。\n　　方今之务，莫若使民务农而已矣。\n欲民务农，在于贵粟；贵粟之道，在于使民以粟为赏罚。\n今募天下入粟县官，得以拜爵，得以除罪。\n如此，富人有爵，农民有钱，粟有所渫。\n夫能入粟以受爵，皆有余者也。\n取于有余，以供上用，则贫民之赋可损，所谓损有余、补不足，令出而民利者也。\n顺于民心，所补者三：一曰主用足，二曰民赋少，三曰劝农功。\n今令民有车骑马一匹者，复卒三人。\n车骑者，天下武备也，故为复卒。\n神农之教曰：“有石城十仞，汤池百步，带甲百万，而无粟，弗能守也。\n”以是观之，粟者，王者大用，政之本务。\n令民入粟受爵，至五大夫以上，乃复一人耳，此其与骑马之功相去远矣。\n爵者，上之所擅，出于口而无穷；粟者，民之所种，生于地而不乏。\n夫得高爵也免罪，人之所甚欲也。\n使天下人入粟于边，以受爵免罪，不过三岁，塞下之粟必多矣。\n　　陛下幸使天下入粟塞下以拜爵，甚大惠也。\n窃窃恐塞卒之食不足用大渫天下粟。\n边食足以支五岁，可令入粟郡县矣；足支一岁以上，可时赦，勿收农民租。\n如此，德泽加于万民，民俞勤农。\n时有军役，若遭水旱，民不困乏，天下安宁；岁孰且美，则民大富乐矣。"},
{"title": "高帝求贤诏", "author": "刘邦", "dynasty": "两汉", "content": "盖闻王者莫高于周文，伯者莫高于齐桓，皆待贤人而成名。\n今天下贤者智能，岂特古之人乎？患在人主不交故也，士奚由进？今吾以天之灵，贤士大夫，定有天下，以为一家。\n欲其长久，世世奉宗庙亡绝也。\n贤人已与我共平之矣，而不与吾共安利之，可乎？贤士大夫有肯从我游者，吾能尊显之。\n布告天下，使明知朕意。\n　　御史大夫昌下相国，相国酂侯下诸侯王，御史中执法下郡守，其有意称明德者，必身劝，为之驾，遣诣相国府，署行义年，有而弗言，觉免。\n年老癃病，勿遣。"},
{"title": "报任少卿书 / 报任安书", "author": "司马迁", "dynasty": "两汉", "content": "太史公牛马走司马迁，再拜言。\n少卿足下：　　曩者辱赐书，教以慎于接物，推贤进士为务，意气勤勤恳恳。\n若望仆不相师，而用流俗人之言，仆非敢如此也。\n仆虽罢驽，亦尝侧闻长者之遗风矣。\n顾自以为身残处秽，动而见尤，欲益反损，是以独郁悒而无谁语。\n谚曰：“谁为为之？孰令听之？”盖钟子期死，伯牙终身不复鼓琴。\n何则？士为知己者用，女为说己者容。\n若仆大质已亏缺矣，虽材怀随和，行若由夷，终不可以为荣，适足以发笑而自点耳。\n书辞宜答，会东从上来，又迫贱事，相见日浅，卒卒无须臾之间，得竭指意。\n今少卿抱不测之罪，涉旬月，迫季冬，仆又薄从上雍，恐卒然不可为讳，是仆终已不得舒愤懑以晓左右，则长逝者魂魄私恨无穷。\n请略陈固陋。\n阙然久不报，幸勿为过。\n　　仆闻之：修身者，智之符也；爱施者，仁之端也；取予者，义之表也；耻辱者，勇之决也；立名者，行之极也。\n士有此五者，然后可以托于世，列于君子之林矣。\n故祸莫憯于欲利，悲莫痛于伤心，行莫丑于辱先，诟莫大于宫刑。\n刑余之人，无所比数，非一世也，所从来远矣。\n昔卫灵公与雍渠同载，孔子适陈；商鞅因景监见，赵良寒心；同子参乘，袁丝变色：自古而耻之！夫以中材之人，事有关于宦竖，莫不伤气，而况于慷慨之士乎！如今朝廷虽乏人，奈何令刀锯之余，荐天下之豪俊哉！仆赖先人绪业，得待罪辇毂下，二十余年矣。\n所以自惟：上之，不能纳忠效信，有奇策材力之誉，自结明主；次之，又不能拾遗补阙，招贤进能，显岩穴之士；外之，不能备行伍，攻城野战，有斩将搴旗之功；下之，不能积日累劳，取尊官厚禄，以为宗族交游光宠。\n四者无一遂，苟合取容，无所短长之效，可见于此矣。\n乡者，仆亦尝厕下大夫之列，陪外廷末议。\n不以此时引维纲，尽思虑，今已亏形为扫除之隶，在阘茸之中，乃欲仰首伸眉，论列是非，不亦轻朝廷、羞当世之士邪？嗟乎！嗟乎！如仆尚何言哉！尚何言哉！　　且事本末未易明也。\n仆少负不羁之才，长无乡曲之誉，主上幸以先人之故，使得奉薄伎，出入周卫之中。\n仆以为戴盆何以望天，故绝宾客之知，忘室家之业，日夜思竭其不肖之材力，务一心营职，以求亲媚于主上。\n而事乃有大谬不然者！　　夫仆与李陵俱居门下，素非能相善也。\n趣舍异路，未尝衔杯酒，接殷勤之余欢。\n然仆观其为人，自守奇士，事亲孝，与士信，临财廉，取予义，分别有让，恭俭下人，常思奋不顾身，以徇国家之急。\n其素所蓄积也，仆以为有国士之风。\n夫人臣出万死不顾一生之计，赴公家之难，斯已奇矣。\n今举事一不当，而全躯保妻子之臣随而媒孽其短，仆诚私心痛之。\n且李陵提步卒不满五千，深践戎马之地，足历王庭，垂饵虎口，横挑强胡，仰亿万之师，与单于连战十有余日，所杀过当。\n虏救死扶伤不给，旃裘之君长咸震怖，乃悉征其左、右贤王，举引弓之民，一国共攻而围之。\n转斗千里，矢尽道穷，救兵不至，士卒死伤如积。\n然陵一呼劳军，士无不起，躬自流涕，沬血饮泣，更张空弮，冒白刃，北首争死敌者。\n陵未没时，使有来报，汉公卿王侯皆奉觞上寿。\n后数日，陵败书闻，主上为之食不甘味，听朝不怡。\n大臣忧惧，不知所出。\n仆窃不自料其卑贱，见主上惨凄怛悼，诚欲效其款款之愚，以为李陵素与士大夫绝甘分少，能得人之死力，虽古之名将，不能过也。\n身虽陷败，彼观其意，且欲得其当而报于汉。\n事已无可奈何，其所摧败，功亦足以暴于天下矣。\n仆怀欲陈之，而未有路，适会召问，即以此指，推言陵之功，欲以广主上之意，塞睚眦之辞。\n未能尽明，明主不晓，以为仆沮贰师，而为李陵游说，遂下于理。\n拳拳之忠，终不能自列。\n因为诬上，卒从吏议。\n家贫，货赂不足以自赎，交游莫救，左右亲近不为一言。\n身非木石，独与法吏为伍，深幽囹圄之中，谁可告愬者！此真少卿所亲见，仆行事岂不然乎？李陵既生降，隤其家声，而仆又佴之蚕室，重为天下观笑。\n悲夫！悲夫！事未易一二为俗人言也。\n　　仆之先非有剖符丹书之功，文史星历，近乎卜祝之间，固主上所戏弄，倡优所畜，流俗之所轻也。\n假令仆伏法受诛，若九牛亡一毛，与蝼蚁何以异？而世又不与能死节者比，特以为智穷罪极，不能自免，卒就死耳。\n何也？素所自树立使然也。\n人固有一死，或重于泰山，或轻于鸿毛，用之所趋异也。\n太上不辱先，其次不辱身，其次不辱理色，其次不辱辞令，其次诎体受辱，其次易服受辱，其次关木索、被箠楚受辱，其次剔毛发、婴金铁受辱，其次毁肌肤、断肢体受辱，最下腐刑极矣！传曰“刑不上大夫。\n”此言士节不可不勉厉也。\n猛虎在深山，百兽震恐，及在槛阱之中，摇尾而求食，积威约之渐也。\n故士有画地为牢，势不可入；削木为吏，议不可对，定计于鲜也。\n今交手足，受木索，暴肌肤，受榜箠，幽于圜墙之中。\n当此之时，见狱吏则头抢地，视徒隶则心惕息。\n何者？积威约之势也。\n及以至是，言不辱者，所谓强颜耳，曷足贵乎！且西伯，伯也，拘于羑里；李斯，相也，具于五刑；淮阴，王也，受械于陈；彭越、张敖，南面称孤，系狱抵罪；绛侯诛诸吕，权倾五伯，囚于请室；魏其，大将也，衣赭衣，关三木；季布为朱家钳奴；灌夫受辱于居室。\n此人皆身至王侯将相，声闻邻国，及罪至罔加，不能引决自裁，在尘埃之中。\n古今一体，安在其不辱也？由此言之，勇怯，势也；强弱，形也。\n审矣，何足怪乎？夫人不能早自裁绳墨之外，以稍陵迟，至于鞭箠之间，乃欲引节，斯不亦远乎！古人所以重施刑于大夫者，殆为此也。\n　　夫人情莫不贪生恶死，念父母，顾妻子，至激于义理者不然，乃有所不得已也。\n今仆不幸，早失父母，无兄弟之亲，独身孤立，少卿视仆于妻子何如哉？且勇者不必死节，怯夫慕义，何处不勉焉！仆虽怯懦，欲苟活，亦颇识去就之分矣，何至自沉溺缧绁之辱哉！且夫臧获婢妾，犹能引决，况仆之不得已乎？所以隐忍苟活，幽于粪土之中而不辞者，恨私心有所不尽，鄙陋没世，而文采不表于后也。\n　　古者富贵而名摩灭，不可胜记，唯倜傥非常之人称焉。\n盖文王拘而演《周易》；仲尼厄而作《春秋》；屈原放逐，乃赋《离骚》；左丘失明，厥有《国语》；孙子膑脚，《兵法》修列；不韦迁蜀，世传《吕览》；韩非囚秦，《说难》《孤愤》；《诗》三百篇，大底圣贤发愤之所为作也。\n此人皆意有所郁结，不得通其道，故述往事、思来者。\n乃如左丘无目，孙子断足，终不可用，退而论书策，以舒其愤，思垂空文以自见。\n　　仆窃不逊，近自托于无能之辞，网罗天下放失旧闻，略考其行事，综其终始，稽其成败兴坏之纪，上计轩辕，下至于兹，为十表，本纪十二，书八章，世家三十，列传七十，凡百三十篇。\n亦欲以究天人之际，通古今之变，成一家之言。\n草创未就，会遭此祸，惜其不成，是以就极刑而无愠色。\n仆诚以著此书，藏之名山，传之其人，通邑大都，则仆偿前辱之责，虽万被戮，岂有悔哉！然此可为智者道，难为俗人言也！　　且负下未易居，下流多谤议。\n仆以口语遇遭此祸，重为乡党所笑，以污辱先人，亦何面目复上父母之丘墓乎？虽累百世，垢弥甚耳！是以肠一日而九回，居则忽忽若有所亡，出则不知其所往。\n每念斯耻，汗未尝不发背沾衣也！身直为闺阁之臣，宁得自引深藏于岩穴邪？故且从俗浮沉，与时俯仰，以通其狂惑。\n今少卿乃教以推贤进士，无乃与仆私心剌谬乎？今虽欲自雕琢，曼辞以自饰，无益，于俗不信，适足取辱耳。\n要之，死日然后是非乃定。\n书不能悉意，故略陈固陋。\n谨再拜。"},
{"title": "太史公自序", "author": "司马迁", "dynasty": "两汉", "content": "太史公曰：“先人有言：‘自周公卒五百岁而有孔子。\n孔子卒后至于今五百岁，有能绍明世、正《易传》，继《春秋》、本《诗》、《书》、《礼》、《乐》之际？’”意在斯乎！意在斯乎！小子何敢让焉！　　上大夫壶遂曰：“昔孔子何为而作《春秋》哉”？太史公曰：“余闻董生曰：‘周道衰废，孔子为鲁司寇，诸侯害之，大夫雍之。\n孔子知言之不用，道之不行也，是非二百四十二年之中，以为天下仪表，贬天子，退诸侯，讨大夫，以达王事而已矣。\n’子曰：‘我欲载之空言，不如见之于行事之深切著明也。\n’夫《春秋》，上明三王之道，下辨人事之纪，别嫌疑，明是非，定犹豫，善善恶恶，贤贤贱不肖，存亡国，继绝世，补弊起废，王道之大者也。\n《易》著天地、阴阳、四时、五行，故长于变；《礼》经纪人伦，故长于行；《书》记先王之事，故长于政；《诗》记山川、溪谷、禽兽、草木、牝牡、雌雄，故长于风；《乐》乐所以立，故长于和；《春秋》辨是非，故长于治人。\n是故《礼》以节人，《乐》以发和，《书》以道事，《诗》以达意，《易》以道化，《春秋》以道义。\n拨乱世反之正，莫近于《春秋》。\n《春秋》文成数万，其指数千。\n万物之散聚皆在《春秋》。\n《春秋》之中，弑君三十六，亡国五十二，诸侯奔走不得保其社稷者不可胜数。\n察其所以，皆失其本已。\n故《易》曰‘失之毫厘，差之千里。\n’故曰‘臣弑君，子弑父，非一旦一夕之故也，其渐久矣’。\n故有国者不可以不知《春秋》，前有谗而弗见，后有贼而不知。\n为人臣者不可以不知《春秋》，守经事而不知其宜，遭变事而不知其权。\n为人君父而不通于《春秋》之义者，必蒙首恶之名。\n为人臣子而不通于《春秋》之义者，必陷篡弑之诛，死罪之名。\n其实皆以为善，为之不知其义，被之空言而不敢辞。\n夫不通礼义之旨，至于君不君，臣不臣，父不父，子不子。\n夫君不君则犯，臣不臣则诛，父不父则无道，子不子则不孝。\n此四行者，天下之大过也。\n以天下之大过予之，则受而弗敢辞。\n故《春秋》者，礼义之大宗也。\n夫礼禁未然之前，法施已然之后；法之所为用者易见，而礼之所为禁者难知。\n”　　壶遂曰：“孔子之时，上无明君，下不得任用，故作《春秋》，垂空文以断礼义，当一王之法。\n今夫子上遇明天子，下得守职，万事既具，咸各序其宜，夫子所论，欲以何明？”　　太史公曰：“唯唯，否否，不然。\n余闻之先人曰：‘伏羲至纯厚，作《易》八卦。\n尧舜之盛，《尚书》载之，礼乐作焉。\n汤武之隆，诗人歌之。\n《春秋》采善贬恶，推三代之德，褒周室，非独刺讥而已也。\n’汉兴以来，至明天子，获符瑞，封禅，改正朔，易服色，受命于穆清，泽流罔极，海外殊俗，重译款塞，请来献见者不可胜道。\n臣下百官力诵圣德，犹不能宣尽其意。\n且士贤能而不用，有国者之耻；主上明圣而德不布闻，有司之过也。\n且余尝掌其官，废明圣盛德不载，灭功臣世家贤大夫之业不述，堕先人所言，罪莫大焉。\n余所谓述故事，整齐其世传，非所谓作也，而君比之于《春秋》，谬矣。\n”　　于是论次其文。\n七年而太史公遭李陵之祸，幽于缧绁。\n乃喟然而叹曰：“是余之罪也夫。\n是余之罪也夫！身毁不用矣！”退而深惟曰：“夫《诗》、《书》隐约者，欲遂其志之思也。\n昔西伯拘羑里，演《周易》；孔子厄陈、蔡，作《春秋》；屈原放逐，著《离骚》；左丘失明，厥有《国语》；孙子膑脚，而论兵法；不韦迁蜀，世传《吕览》；韩非囚秦，《说难》、《孤愤》；《诗》三百篇，大抵贤圣发愤之所为作也。\n此人皆意有所郁结，不得通其道也，故述往事，思来者。\n”于是卒述陶唐以来，至于麟止，自黄帝始。"},
{"title": "货殖列传序", "author": "司马迁", "dynasty": "两汉", "content": "老子曰：“至治之极，邻国相望，鸡狗之声相闻，民各甘其食，美其服，安其俗，乐其业，至老死不相往来。\n”必用此为务，挽近世涂民耳目，则几无行矣。\n　　太史公曰：夫神农以前，吾不知已。\n至若《诗》、《书》所述虞、夏以来，耳目欲极声色之好，口欲穷刍豢之味，身安逸乐而心夸矜势能之荣。\n使俗之渐民久矣，虽户说以眇论，终不能化。\n故善者因之，其次利道之，其次教诲之，其次整齐之，最下者与之争。\n　　夫山西饶材、竹、旄、玉石，山东多鱼、盐、漆、丝、声色，江南出棻、梓、姜、桂、金、锡、连、丹沙、犀、玳瑁、珠玑、齿、革，龙门、碣石北多马、牛、羊、旃、裘、筋、角；铜、铁则千里往往山出置。\n此其大较也。\n皆中国人民所喜好，谣俗被服饮食奉生送死之具也。\n故待农而食之，虞而出之，工而成之，商而通之。\n此宁有政教发征期会哉？人各任其能，竭其力，以得所欲。\n故物贱之征贵，贵之征贱，各劝其业，乐其事，若水之趋下，日夜无休时，不召而自来，不求而民出之。\n岂非道之所符，而自然之验邪？　　《周书》曰：“农不出则乏其食，工不出则乏其事，商不出则三宝绝，虞不出则财匮少。\n”财匮少而山泽不辟矣。\n此四者，民所衣食之原也。\n原大则饶，原小则鲜。\n上则富国，下则富家。\n贫富之道，莫之夺予，而巧者有余，拙者不足。\n故太公望封于营丘，地潟卤，人民寡，于是太公劝其女功，极技巧，通鱼盐，则人物归之，繦至而辐凑。\n故齐冠带衣履天下，海岱之闲敛袂而往朝焉。\n其后齐中衰，管子修之，设轻重九府，则桓公以霸，九合诸侯，一匡天下；而管氏亦有三归，位在陪臣，富于列国之君。\n是以齐富强至于威宣也。\n　　故曰：“仓廪实而知礼节，衣食足而知荣辱。\n”礼生于有而废于无。\n故君子富，好行其德；小人富，以适其力。\n渊深而鱼生之，山深而兽往之，人富而仁义附焉。\n富者得执益彰，失执则客无所之，以而不乐。\n夷狄益甚。\n谚曰：“千金之子，不死于市。\n”此非空言也。\n故曰：“天下熙熙，皆为利来；天下攘攘，皆为利往。\n”夫千乘之王，万家之侯，百室之君，尚犹患贫，而况匹夫编户之民乎！"},
{"title": "游侠列传序", "author": "司马迁", "dynasty": "两汉", "content": "韩子曰：“儒以文乱法，而侠以武犯禁。\n”二者皆讥，而学士多称于世云。\n至如以术取宰相、卿、大夫，辅翼其世主，功名俱著于《春秋》，固无可言者。\n及若季次、原宪，闾巷人也，读书怀独行君子之德，义不苟合当世，当世亦笑之。\n故季次、原宪，终身空室蓬户，褐衣疏食不厌。\n死而已四百余年，而弟子志之不倦。\n今游侠，其行虽不轨于正义，然其言必信，其行必果，已诺必诚，不爱其躯，赴士之厄困，既已存亡死生矣，而不矜其能。\n羞伐其德。\n盖亦有足多者焉。\n　　且缓急，人之所时有也。\n太史公曰：昔者虞舜窘于井廪，伊尹负于鼎俎，傅说匿于傅险，吕尚困于棘津，夷吾桎梏，百里饭牛，仲尼畏匡，菜色陈、蔡。\n此皆学士所谓有道仁人也，犹然遭此灾，况以中材而涉乱世之末流乎?其遇害何可胜道哉!鄙人有言曰：“何知仁义，已享其利者为有德。\n”故伯夷丑周，饿死首阳山，而文、武不以其故贬王；跖跻暴戾，其徒诵义无穷。\n由此观之，“窃钩者诛，窃国者侯；侯之门，仁义存。\n”非虚言也。\n今拘学或抱咫尺之义，久孤于世，岂若卑论侪俗，与世浮沉而取荣名哉!而布衣之徒，设取予然诺，千里诵义，为死不顾世。\n此亦有所长，非苟而已也。\n故士穷窘而得委命，此岂非人之所谓贤豪间者邪?诚使乡曲之侠，予季次、原宪比权量力，效功于当世，不同日而论矣。\n要以功见言信，侠客之义，又曷可少哉!　　古布衣之侠，靡得而闻已。\n近世延陵、孟尝、春申、平原、信陵之徒，皆因王者亲属，藉于有土卿相之富厚，招天下贤者，显名诸侯，不可谓不贤者矣。\n比如顺风而呼，声非加疾，其势激也。\n至如闾巷之侠，修行砥名，声施于天下，莫不称贤，是为难耳!然儒、墨皆排摈不载。\n自秦以前，匹夫之侠，湮灭不见，余甚恨之。\n以余所闻，汉兴，有朱家、田仲、王公、剧孟、郭解之徒，虽时扞当世之文罔，然其私义，廉洁退让，有足称者。\n名不虚立，士不虚附。\n至如朋党宗强比周，设财役贫，豪暴侵凌孤弱，恣欲自快，游侠亦丑之。\n余悲世俗不察其意，而猥以朱家、郭解等，令与豪暴之徒同类而共笑之也。"},
{"title": "酷吏列传序", "author": "司马迁", "dynasty": "两汉", "content": "孔子曰：“导之以政，齐之以刑，民免而无耻。\n导之以德，齐之以礼，有耻且格。\n”老氏称：“上德不德，是以有德；下德不失德，是以无德。\n”“法令滋章，盗贼多有。\n”太史公曰：信哉是言也！法令者治之具，而非制治清浊之源也。\n昔天下之网尝密矣然奸伪萌起，其极也，上下相遁，至于不振当是之时，吏治若救火扬沸，非武健严酷，恶能胜其任而愉快乎！言道德者，溺其职矣。\n故曰“听讼，吾犹人也，必也使无讼乎。\n”“下士闻道大笑之”。\n非虚言也。\n汉兴，破觚而为圜，斫雕而为朴，网漏于吞舟之鱼，而吏治，不至于奸，黎民艾安。\n由是观之，在彼不在此。"},
{"title": "外戚世家序", "author": "司马迁", "dynasty": "两汉", "content": "自古受命帝王及继体守文之君，非独内德茂也，盖亦有外戚之助焉。\n夏之兴也以涂山，而桀之放也以末喜。\n殷之兴也以有娀，纣之杀也嬖妲己。\n周之兴也以姜原及大任，而幽王之禽也淫于褒姒。\n故《易》基《乾》《坤》，《诗》始《关雎》，《书》美釐降，《春秋》讥不亲迎。\n夫妇之际，人道之大伦也。\n礼之用，唯婚姻为兢兢。\n夫乐调而四时和，阴阳之变，万物之统也。\n可不慎与？人能弘道，无如命何。\n甚哉，妃匹之爱，君不能得之于臣，父不能得之于子，况卑不乎！即欢合矣，或不能成子姓；能成子姓矣，或不能要终：岂非命也哉？孔子罕称命，盖难言之也。\n非通幽明，恶能识乎性命哉？"},
{"title": "孔子世家赞", "author": "司马迁", "dynasty": "两汉", "content": "太史公曰：《诗》有之：“高山仰止，景行行止。\n”虽不能至，然心乡往之。\n余读孔氏书，想见其为人。\n适鲁，观仲尼庙堂车服礼器，诸生以时习礼其家，余祗回留之不能去云。\n天下君王至于贤人众矣，当时则荣，没则已焉。\n孔子布衣，传十余世，学者宗之。\n自天子王侯，中国言《六艺》者折中于夫子，可谓至圣矣！"},
{"title": "高祖功臣侯者年表", "author": "司马迁", "dynasty": "两汉", "content": "正义高祖初定天下，表明有功之臣而侯之，若萧、曹等。\n太史公曰：古者人臣功有五品，以德立宗庙、定社稷曰勋，以言曰劳，用力曰功，明其等曰伐，积日曰阅。\n封爵之誓曰：“使河如带，泰山若厉，国以永宁，爰及苗裔。\n”始未尝不欲固其根本，而枝叶稍陵夷衰微也。\n　　余读高祖侯功臣，察其首封，所以失之者，曰：异哉新闻！《书》曰“协和万国”，迁于夏、商，或数千岁。\n盖周封八百，幽、厉之后，见于《春秋》。\n《尚书》有唐虞之侯伯，历三代千有余载，自全以蕃卫天子，岂非笃于仁义、奉上法哉？汉兴，功臣受封者百有余人。\n天下初定，故大城名都散亡，户口可得而数者十二三，是以大侯不过万家，小者五六百户。\n后数世，民咸归乡里，户益息，萧、曹、绛、灌之属或至四万，小侯自倍，富厚如之。\n子孙骄溢，忘其先，淫嬖。\n至太初，百年之间，见侯五，余皆坐法陨命亡国，丰耗矣。\n罔亦少密焉，然皆身无兢兢于当世之禁云。\n　　居今之世，志古之道，所以自镜也，未必尽同。\n帝王者各殊礼而异务，要以成功为统纪，岂可绲乎？观所以得尊宠及所以废辱，亦当世得失之林也，何必旧闻？于是谨其终始，表见其文，颇有所不尽本末，著其明，疑者阙之。\n后有君子，欲推而列之，得以览焉。"},
{"title": "秦楚之际月表", "author": "司马迁", "dynasty": "两汉", "content": "太史公读秦楚之际，曰：初作难，发于陈涉；虐戾灭秦自项氏；拨乱诛暴，平定海内，卒践帝祚，成于汉家。\n五年之间，号令三嬗，自生民以来，未始有受命若斯之亟也！　　昔虞、夏之兴，积善累功数十年，德洽百姓，摄行政事，考之于天，然后在位。\n汤、武之王，乃由契、后稷，修仁行义十余世，不期而会孟津八百诸侯，犹以为未可，其后乃放弑。\n秦起襄公，章于文、缪，献、孝之后，稍以蚕食六国，百有余载，至始皇乃能并冠带之伦。\n以德若彼，用力如此，盖一统若斯之难也！　　秦既称帝，患兵革不休，以有诸侯也，于是无尺土之封，堕坏名城，销锋镝，锄豪杰，维万世之安。\n然王迹之兴，起于闾巷，合从讨伐，轶于三代。\n乡秦之禁，适足以资贤者为驱除难耳，故奋发其所为天下雄，安在无土不王？此乃传之所谓大圣乎？岂非天哉？岂非天哉？非大圣孰能当此受命而帝者乎？"},
{"title": "五帝本纪赞", "author": "司马迁", "dynasty": "两汉", "content": "太史公曰：学者多称五帝，尚矣。\n然《尚书》独载尧以来，而百家言黄帝，其文不雅驯，荐绅先生难言之。\n孔子所传《宰予问五帝德》及《帝系姓》，儒者或不传。\n余尝西至空桐，北过涿鹿，东渐於海，南浮江淮矣，至长老皆各往往称黄帝、尧、舜之处，风教固殊焉。\n总之，不离古文者近是。\n予观《春秋》《国语》，其发明《五帝德》《帝系姓》章矣，顾弟弗深考，其所表见皆不虚。\n书缺有间矣，其轶乃时时见於他说。\n非好学深思，心知其意，固难为浅见寡闻道也。\n余并论次，择其言尤雅者，故著为本纪书首。"},
{"title": "乐毅报燕王书", "author": "佚名", "dynasty": "先秦", "content": "昌国君乐毅，为燕昭王合五国之兵而攻齐，下七十馀城，尽郡县之以属燕。\n三城未下，而燕昭王死。\n惠王即位，用齐人反间，疑乐毅，而使骑劫代之将。\n乐毅奔赵，赵封以为望诸君。\n齐田单诈骑劫，卒败燕军，复收七十余城以复齐。\n　　燕王悔，惧赵用乐毅乘燕之弊以伐燕。\n燕王乃使人让乐毅，且谢之曰：“先王举国而委将军，将军为燕破齐，报先王之仇，天下莫不振动。\n寡人岂敢一日而忘将军之功哉！会先王弃群臣，寡人新即位，左右误寡人。\n寡人之使骑劫代将军，为将军久暴露于外，故召将军，且休计事。\n将军过听，以与寡人有隙，遂捐燕而归赵。\n将军自为计则可矣，而亦何以报先王之所以遇将军之意乎？”　　望诸君乃使人献书报燕王曰：“臣不佞，不能奉承先王之教，以顺左右之心，恐抵斧质之罪，以伤先王之明，而又害于足下之义，故遁逃奔赵。\n自负以不肖之罪，故不敢为辞说。\n今王使使者数之罪，臣恐侍御者之不察先王之所以畜幸臣之理，而又不白于臣之所以事先王之心，故敢以书对。\n”　　“臣闻贤圣之君不以禄私其亲，功多者授之；不以官随其爱，能当者处之。\n故察能而授官者，成功之君也；论行而结交者，立名之士也。\n臣以所学者观之，先王之举错，有高世之心，故假节于魏王，而以身得察于燕。\n先王过举，擢之乎宾客之中，而立之乎群臣之上，不谋于父兄，而使臣为亚卿。\n臣自以为奉令承教，可以幸无罪矣，故受命而不辞。\n　　“先王命之曰：‘我有积怨深怒于齐，不量轻弱，而欲以齐为事。\n’臣对曰：‘夫齐，霸国之余教而骤胜之遗事也，闲于甲兵，习于战攻。\n王若欲伐之，则必举天下而图之。\n举天下而图之，莫径于结赵矣。\n且又淮北、宋地，楚、魏之所同愿也。\n赵若许约，楚、赵、宋尽力，四国攻之，齐可大破也。\n’先王曰：‘善。\n’臣乃口受令，具符节，南使臣于赵。\n顾反命，起兵随而攻齐，以天之道，先王之灵，河北之地，随先王举而有之于济上。\n济上之军奉令击齐，大胜之。\n轻卒锐兵，长驱至国。\n齐王逃遁走莒，仅以身免。\n珠玉财宝，车甲珍器，尽收入燕。\n大吕陈于元英，故鼎反乎历室，齐器设于宁台。\n蓟丘之植，植于汶篁。\n自五伯以来，功未有及先王者也。\n先王以为顺于其志，以臣为不顿命，故裂地而封之，使之得比乎小国诸侯。\n臣不佞，自以为奉令承教，可以幸无罪矣，故受命而弗辞。\n”　　“臣闻贤明之君，功立而不废，故著于《春秋》，蚤知之士，名成而不毁，故称于后世。\n若先王之报怨雪耻，夷万乘之强国，收八百岁之蓄积，及至弃群臣之日，遗令诏后嗣之馀义，执政任事之臣，所以能循法令，顺庶孽者，施及萌隶，皆可以教于后世。\n”　　“臣闻善作者不必善成，善始者不必善终。\n昔者伍子胥说听乎阖闾，故吴王远迹至于郢；夫差弗是也，赐之鸱夷而浮之江。\n故吴王夫差不悟先论之可以立功，故沉子胥而弗悔；子胥不蚤见主之不同量，故入江而不改。\n”　　“夫免身功，以明先王之迹者，臣之上计也。\n离毁辱之非，堕先王之名者，臣之所大恐也。\n临不测之罪，以幸为利者，义之所不敢出也。\n”　　“臣闻古之君子，交绝不出恶声；忠臣之去也，不洁其名。\n臣虽不佞，数奉教于君子矣。\n恐侍御者之亲左右之说，而不察疏远之行也。\n故敢以书报，唯君之留意焉。"},
{"title": "鲁共公择言", "author": "刘向", "dynasty": "两汉", "content": "梁王魏婴觞诸侯于范台。\n酒酣，请鲁君举觞。\n鲁君兴，避席择言曰：“昔者，帝女令仪狄作酒而美，进之禹，禹饮而甘之，遂疏仪狄，绝旨酒，曰：‘后世必有以酒亡其国者。\n’齐桓公夜半不嗛，易牙乃煎熬燔灸，和调五味而进之，桓公食之而饱，至旦不觉，曰：‘后世必有以味亡其国者。\n’晋文公得南之威，三日不听朝，遂推南之威而远之，曰：‘后世必有以色亡其国者。\n’楚王登强台而望崩山，左江而右湖，以临彷徨，其乐忘死，遂盟强台而弗登，曰：‘后世必有以高台陂池亡其国者。\n’今主君之尊，仪狄之酒以；主君之味，易牙之调也；左白台而右闾须，南威之美也；前夹林而后兰台，强台之乐也。\n有一于此，足以亡其国。\n今主君兼此四者，可无戒与！”梁王称善相属。"},
{"title": "庄辛论幸臣", "author": "佚名", "dynasty": "先秦", "content": "“臣闻鄙语曰：‘见兔而顾犬，未为晚也；亡羊而补牢，未为迟也。\n’臣闻昔汤、武以百里昌，桀、纣以天下亡。\n今楚国虽小，绝长续短，犹以数千里，岂特百里哉？　　“王独不见夫蜻蛉乎？六足四翼，飞翔乎天地之间，俛啄蚊虻而食之，仰承甘露而饮之，自以为无患，与人无争也。\n不知夫五尺童子，方将调饴胶丝，加己乎四仞之上，而下为蝼蚁食也。\n　　夫蜻蛉其小者也，黄雀因是以。\n俯噣白粒，仰栖茂树，鼓翅奋翼。\n自以为无患，与人无争也；不知夫公子王孙，左挟弹，右摄丸，将加己乎十仞之上，以其类为招。\n昼游乎茂树，夕调乎酸咸，倏忽之间，坠于公子之手。\n　　“夫雀其小者也，黄鹄因是以。\n游于江海，淹乎大沼，府噣鲤，仰啮陵衡，奋其六翮，而凌清风，飘摇乎高翔，自以为无患，与人无争也。\n不知夫射者，方将修其碆卢，治其矰缴，将加己乎百仞之上。\n被礛磻，引微缴，折清风而抎矣。\n故昼游乎江河，夕调乎鼎鼐。\n　　“夫黄鹄其小者也，蔡灵侯之事因是以。\n南游乎高陂，北陵乎巫山，饮茹溪流，食湘波之鱼，左抱幼妾，右拥嬖女，与之驰骋乎高蔡之中，而不以国家为事。\n不知夫子发方受命乎宣王，系己以朱丝而见之也。\n　　“蔡圣侯之事其小者也，君王之事因是以。\n左州侯，右夏侯，辇从鄢陵君与寿陵君，饭封禄之粟，而戴方府之金，与之驰骋乎云梦之中，而不以天下国家为事。\n不知夫穣侯方受命乎秦王，填黾塞之内，而投己乎黾塞之外。\n”"},
{"title": "司马错论伐蜀", "author": "刘向", "dynasty": "两汉", "content": "司马错与张仪争论于秦惠王前，司马错欲伐蜀，张仪曰：“不如伐韩。\n”王曰：“请闻其说。\n”　　对曰：“亲魏善楚，下兵三川，塞轘辕、缑氏之口，当屯留之道，魏绝南阳，楚临南郑，秦攻新城宜阳，以临二周之郊，诛周主之罪，侵楚魏之地。\n周自知不救，九鼎宝器必出。\n据九鼎，按图籍，挟天子以令天下，天下莫敢不听，此王业也。\n今夫蜀，西僻之国也，而戎狄之长也，敝兵劳众不足以成名，得其地不足以为利。\n臣闻：‘争名者于朝，争利者于市。\n’今三川、周室，天下之市朝也，而王不争焉，顾争于戎狄，去王业远矣。\n”　　司马错曰：“不然。\n臣闻之：‘欲富国者，务广其地；欲强兵者，务富其民；欲王者，务博其德。\n三资者备，而王随之矣。\n’今王之地小民贫，故臣愿从事于易。\n夫蜀，西僻之国也，而戎狄之长也，而有桀纣之乱。\n以秦攻之，譬如使豺狼逐群羊也。\n取其地足以广国也，得其财足以富民，缮兵不伤众，而彼已服矣。\n故拔一国，而天下不以为暴；利尽西海，诸侯不以为贪。\n是我一举而名实两附，而又有禁暴止乱之名。\n今攻韩劫天子，劫天子，恶名也，而未必利也，又有不义之名。\n而攻天下之所不欲，危！臣请谒其故：周，天下之宗室也；韩，周之与国也。\n周自知失九鼎，韩自知亡三川，则必将二国并力合谋，以因于齐、赵而求解乎楚、魏。\n以鼎与楚，以地与魏，王不能禁。\n此臣所谓危，不如伐蜀之完也。\n”　　惠王曰：“善！寡人听子。\n”卒起兵伐蜀，十月取之，遂定蜀，蜀主更号为侯，而使陈庄相蜀。\n蜀既属，秦益强富厚，轻诸侯。"},
{"title": "齐宣王见颜斶 / 颜斶说齐王", "author": "佚名", "dynasty": "先秦", "content": "齐宣王见颜斶，曰：“斶前！”斶亦曰：“王前！”宣王不说。\n左右曰：“王，人君也。\n斶，人臣也。\n王曰‘斶前’，亦曰‘王前’，可乎？”斶对曰：“夫斶前为慕势，王前为趋士。\n与使斶为慕势，不如使王为趋士。\n”王忿然作色曰：“王者贵乎？士贵乎？”对曰：“士贵耳，王者不贵。\n”王曰：“有说乎？”斶曰：“有。\n昔者秦攻齐，令曰：‘有敢去柳下季垄五十步而樵采者，死不赦。\n’令曰：‘有能得齐王头者，封万户侯，赐金千镒。\n’由是观之，生王之头，曾不若死士之垄也。\n”宣王默然不悦。\n　　左右皆曰：“斶来，斶来！大王据千乘之地，而建千石锺，万石虡。\n天下之士，仁义皆来役处；辩士并进，莫不来语；东西南北，莫敢不服。\n求万物无不备具，而百姓无不亲附。\n今夫士之高者，乃称匹夫，徒步而处农亩，下则鄙野、监门、闾里，士之贱也，亦甚矣！”　　斶对曰：“不然。\n斶闻古大禹之时，诸侯万国。\n何则？德厚之道，得贵士之力也。\n故舜起农亩，出于岳鄙，而为天子。\n及汤之时，诸侯三千。\n当今之世，南面称寡者，乃二十四。\n由此观之，非得失之策与？稍稍诛灭，灭亡无族之时，欲为监门、闾里，安可得而有乎哉？是故《易传》不云乎。\n’居上位，未得其实，以喜其为名者，必以骄奢为行。\n据慢骄奢，则凶中之。\n是故无其实而喜其名者削，无德而望其福者约，无功而受其禄者辱，祸必握。\n’故曰：‘矜功不立，虚愿不至。\n’此皆幸乐其名，华而无其实德者也。\n是以尧有九佐，舜有七友，禹有五丞，汤有三辅，自古及今而能虚成名于天下者，无有。\n是以君王无羞亟问，不愧下学；是故成其道德而扬功名于后世者，尧、舜、禹、汤、周文王是也。\n故曰：‘无形者，形之君也。\n无端者，事之本也。\n’夫上见其原，下通其流，至圣人明学，何不吉之有哉！老子曰：‘虽贵，必以贱为本；虽高，必以下为基。\n是以侯王称孤寡不谷，是其贱必本于？’非夫孤寡者，人之困贱下位也，而侯王以自谓，岂非下人而尊贵士与？夫尧传舜，舜传傅禹，周成王任周公旦，而世世称曰明主，是以明乎士之贵也。\n”　　宣王曰：“嗟乎！君子焉可侮哉，寡人自取病耳！及今闻君子之言，乃今闻细人之行，愿请受为弟子。\n且颜先生与寡人游，食必太牢，出必乘车，妻子衣服。\n”　颜斶辞去曰：“夫玉生于山，制则破焉，非弗宝贵矣，然大璞不完。\n士生乎鄙野，推选则禄焉，非不得尊遂也，然而形神不全。\n斶愿得归，晚食以当肉，安步以当车，无罪以当贵，清静贞正以自虞。\n制言者王也，尽忠直言者斶也。\n言要道已备矣，愿得赐归，安行而反臣之邑屋。\n”则再拜而辞去也。\n斶知足矣，归反朴，则终身不辱也。\n　　君子曰：“斶知足矣，归真返璞，则终身不辱。\n”"},
{"title": "郑伯克段于鄢", "author": "谷梁赤", "dynasty": "先秦", "content": "克者何？能也。\n何能也？能杀也。\n何以不言杀？见段之有徒众也。\n　　段，郑伯弟也。\n何以知其为弟也？杀世子、母弟目君，以其目君知其为弟也。\n段，弟也，而弗谓弟；公子也，而弗谓公子。\n贬之也。\n段失子弟之道矣，贱段而甚郑伯也。\n何甚乎郑伯？甚郑伯之处心积虑成于杀也。\n　　于鄢，远也，犹曰取之其母之怀之云尔，甚之也。\n　　然则为郑伯者，宜奈何？缓追，逸贼，亲亲之道也。"},
{"title": "吴子使札来聘", "author": "公羊高", "dynasty": "先秦", "content": "吴无君，无大夫，此何以有君，有大夫？贤季子也。\n何贤乎季子？让国也。\n其让国奈何？谒也，馀祭也，夷昧也，与季子同母者四。\n季子弱而才，兄弟皆爱之，同欲立之以为君。\n谒曰：“今若是迮而与季子国，季子犹不受也。\n请无与子而与弟，弟兄迭为君，而致国乎季子。\n”皆曰诺。\n故诸为君者皆轻死为勇，饮食必祝，曰：“天苟有吴国，尚速有悔于予身。\n”故谒也死，馀祭也立。\n馀祭也死，夷昧也立。\n夷昧也死，则国宜之季子者也，季子使而亡焉。\n僚者长庶也，即之。\n季之使而反，至而君之尔。\n阖庐曰：“先君之所以不与子国，而与弟者，凡为季子故也。\n将从先君之命与，则国宜之季子者也；如不从先君之命与子，我宜当立者也。\n僚恶得为君？”于是使专诸刺僚，而致国乎季子。\n季子不受，曰：“尔杀吾君，吾受尔国，是吾与尔为篡也。\n尔杀吾兄，吾又杀尔，是父子兄弟相杀，终身无已也。\n”去之延陵，终身不入吴国。\n故君子以其不受为义，以其不杀为仁，贤季子。\n则吴何以有君，有大夫？以季子为臣，则宜有君者也。\n札者何？吴季子之名也。\n春秋贤者不名，此何以名？许夷狄者，不一而足也。\n季子者，所贤也，曷为不足乎季子？许人臣者必使臣，许人子者必使子也。"},
{"title": "原毁", "author": "韩愈", "dynasty": "唐代", "content": "古之君子，其责己也重以周，其待人也轻以约。\n重以周，故不怠；轻以约，故人乐为善。\n　　闻古之人有舜者，其为人也，仁义人也。\n求其所以为舜者，责于己曰：“彼，人也；予，人也。\n彼能是，而我乃不能是！”早夜以思，去其不如舜者，就其如舜者。\n闻古之人有周公者，其为人也，多才与艺人也。\n求其所以为周公者，责于己曰：“彼，人也；予，人也。\n彼能是，而我乃不能是！”早夜以思，去其不如周公者，就其如周公者。\n舜，大圣人也，后世无及焉；周公，大圣人也，后世无及焉。\n是人也，乃曰：“不如舜，不如周公，吾之病也。\n”是不亦责于身者重以周乎！其于人也，曰：“彼人也，能有是，是足为良人矣；能善是，是足为艺人矣。\n”取其一，不责其二；即其新，不究其旧：恐恐然惟惧其人之不得为善之利。\n一善易修也，一艺易能也，其于人也，乃曰：“能有是，是亦足矣。\n”曰：“能善是，是亦足矣。\n”不亦待于人者轻以约乎？　　今之君子则不然。\n其责人也详，其待己也廉。\n详，故人难于为善；廉，故自取也少。\n己未有善，曰：“我善是，是亦足矣。\n”己未有能，曰：“我能是，是亦足矣。\n”外以欺于人，内以欺于心，未少有得而止矣，不亦待其身者已廉乎？　　其于人也，曰：“彼虽能是，其人不足称也；彼虽善是，其用不足称也。\n”举其一，不计其十；究其旧，不图其新：恐恐然惟惧其人之有闻也。\n是不亦责于人者已详乎？　　夫是之谓不以众人待其身，而以圣人望于人，吾未见其尊己也。\n　　虽然，为是者，有本有原，怠与忌之谓也。\n怠者不能修，而忌者畏人修。\n吾尝试之矣，尝试语于众曰：“某良士，某良士。\n”其应者，必其人之与也；不然，则其所疏远不与同其利者也；不然，则其畏也。\n不若是，强者必怒于言，懦者必怒于色矣。\n又尝语于众曰：“某非良士，某非良士。\n”其不应者，必其人之与也，不然，则其所疏远不与同其利者也，不然，则其畏也。\n不若是，强者必说于言，懦者必说于色矣。\n　　是故事修而谤兴，德高而毁来。\n呜呼！士之处此世，而望名誉之光，道德之行，难已！　　将有作于上者，得吾说而存之，其国家可几而理欤！"},
{"title": "春王正月", "author": "公羊高", "dynasty": "先秦", "content": "元年者何？君之始年也。\n春者何？岁之始也。\n王者孰谓？谓文王也。\n曷为先言“王”而后言“正月？”王正月也。\n何言乎王正月？大一统也。\n　　公何以不言即位？成公意也。\n何成乎公之意？公将平国而反之桓。\n曷为反之桓？桓幼而贵，隐长而卑。\n其为尊卑也微，国人莫知。\n隐长又贤，诸大夫扳隐而立之。\n隐于是焉而辞立，则未知桓之将必得立也；且如桓立，则恐诸大夫之不能相幼君也。\n故凡隐之立，为桓立也。\n隐长又贤，何以不宜立？立適以长不以贤，立子以贵不以长。\n桓何以贵？母贵也。\n母贵，则子何以贵？子以母贵，母以子贵。"},
{"title": "诸稽郢行成于吴", "author": "佚名", "dynasty": "先秦", "content": "吴王夫差起师伐越，越王勾践起师逆之江。\n　　大夫种乃献谋曰：“夫吴之与越，唯天所授，王其无庸战。\n夫申胥、华登，简服吴国之士于甲兵，而未尝有所挫也。\n夫一人善射，百夫决拾，胜未可成。\n夫谋必素见成事焉，而后履之，不可以授命。\n王不如设戎，约辞行成，以喜其民，以广侈吴王之心。\n吾以卜之于天，天若弃吴，必许吾成而不吾足也，将必宽然有伯诸侯之心焉；既罢弊其民，而天夺之食，安受其烬，乃无有命矣。\n”　　越王许诺，乃命诸稽郢行成于吴，曰：“寡君勾践使下臣郢，不敢显然布币行礼，敢私告于下执事曰：‘昔者，越国见祸，得罪于天王，天王亲趋玉趾，以心孤勾践，而又宥赦之。\n君王之于越也，繄起死人而肉白骨也。\n孤不敢忘天灾，其敢忘君王之大赐乎？今勾践申祸无良，草鄙之人，敢忘天王之大德，而思边陲之小怨，以重得罪于下执事？勾践用帅二三之老，亲委重罪，顿颡于边。\n今君王不察，盛怒属兵，将残伐越国。\n越国固贡献之邑也，君王不以鞭箠使之，而辱军士，使寇令焉！勾践请盟。\n一介嫡女，执箕帚以晐姓于王宫；一介嫡男，奉盘匜以随诸御。\n春秋贡献，不解于王府。\n天王岂辱裁之？亦征诸侯之礼也。\n’”　　夫谚曰：“‘狐埋之而狐搰之，是以无成功。\n’今天王既封殖越国，以明闻于天下，而又刈亡之，是天王之无成劳也。\n虽四方之诸侯，则何实以事吴？敢使下臣尽辞，唯天王秉利度义焉！”"},
{"title": "展禽论祀爰居", "author": "佚名", "dynasty": "先秦", "content": "海鸟曰“爰居”，止于鲁东门之外二日。\n臧文仲使国人祭之。\n展禽曰：“越哉，臧孙之为政也！夫祀，国之大节也，而节，政之所成也。\n故慎制祀以为国典。\n今无故而加典，非政之宜也。\n　　“夫圣王之制祀也，法施于民则祀之，以死勤事则祀之，以劳定国则祀之，能御大灾则祀之，能捍大患则祀之。\n非是族也，不在祀典。\n昔烈山氏之有天下也，其子曰柱，能植百谷百蔬。\n夏之兴也，周弃继之，故祀以为稷。\n共工氏之伯九有也，其子曰后土，能平九土，故祀以为社。\n黄帝能成命百物，以明民共财。\n颛顼能修之，帝喾能序三辰以固民，尧能单均刑法以议民，舜勤民事而野死，鲧障供水而殛死，禹能以德修鲧之功，契为司徒而民辑，冥勤其官而水死，汤以宽治民而除其邪，稷勤百谷雨山死，文王以文昭，武王去民之秽。\n故有虞氏禘黄帝而祖颛顼，郊尧而宗舜；夏后氏禘黄帝面祖颛顼，郊鲧而宗禹；商人禘舜而祖契，郊冥而宗汤；周人禘喾而郊稷，祖文王而宗武王。\n幕，能帅颛顼者也，有虞氏报焉；杼，能帅禹者也，夏后氏报焉；上甲微，能帅契者也，商人报焉；高圉、太王，能帅稷者也，周人报焉。\n凡禘、郊、祖、宗、报，此五者，国之典祀也。\n加之以社稷山川之神，皆有功烈于民者也。\n及前哲令德之人，所以为民质也；及天之三辰，民所以瞻仰也；及地之五行，所以生殖也；及九州名山川泽，所以出财用也。\n非是，不在祀典。\n今海鸟至，已不知而犯之，以为国典，难以为仁且知矣。\n夫仁者讲功，而知者处物。\n无功而祀之，非仁也；不知而不问，非知也。\n今兹海其有灾乎？夫广川之鸟兽，恒知而避其灾也。\n”　　是岁也，海多大风，冬暖。\n文仲闻柳下季之言，曰：“信吾过也。\n季子之言，不可不法也。\n”使书以为三策。"},
{"title": "襄王不许请隧", "author": "佚名", "dynasty": "先秦", "content": "晋文公既定襄王于郏，王劳之以地，辞，请隧焉。\n王弗许，曰：“昔我先王之有天下也，规方千里，以为甸服，以供上帝山川百神之祀，以备百姓兆民之用，以待不庭、不虞之患。\n其馀，以均分公、侯、伯、子、男，使各有宁宇，以顺及天地，无逢其灾害。\n先王岂有赖焉？内官不过九御，外官不过九品，足以供给神祇而已，岂敢厌纵其耳目心腹，以乱百度？亦唯是死生之服物采章，以临长百姓而轻重布之，王何异之有？”　　“今天降祸灾於周室，余一人仅亦守府，又不佞以勤叔父，而班先王之大物以赏私德，其叔父实应且憎，以非余一人，余一人岂敢有爱也？先民有言曰：‘改玉改行。\n’叔父若能光裕大德，更姓改物，以创制天下，自显庸也，而缩取备物，以镇抚百姓，余一人其流辟於裔土，何辞之有与？若犹是姬姓也，尚将列为公侯，以复先王之职，大物其未可改也。\n叔父其茂昭明德，物将自至，余何敢以私劳变前之大章，以忝天下，其若先王与百姓何？何政令之为也？若不然，叔父有地而隧焉，余安能知之？”　　文公遂不敢请，受地而还。"},
{"title": "召公谏厉王止谤", "author": "佚名", "dynasty": "先秦", "content": "厉王虐，国人谤王。\n召公告曰：“民不堪命矣！”王怒，得卫巫，使监谤者。\n以告，则杀之。\n国人莫敢言，道路以目。\n　　王喜，告召公曰：“吾能弭谤矣，乃不敢言。\n”召公曰：“是障之也。\n防民之口，甚于防川。\n川壅而溃，伤人必多，民亦如之。\n是故为川者决之使导，为民者宣之使言。\n故天子听政，使公卿至于列士献诗，瞽献曲，史献书，师箴，瞍赋，曚诵，百工谏，庶人传语，近臣尽规，亲戚补察，瞽、史教诲，耆、艾修之，而后王斟酌焉，是以事行而不悖。\n民之有口，犹土之有山川也，财用于是乎出；犹其原隰之有衍沃也，衣食于是乎生。\n口之宣言也，善败于是乎兴。\n行善而备败，其所以阜财用衣食者也。\n夫民虑之于心而宣之于口，成而行之，胡可壅也？若壅其口，其与能几何？”　　王不听，于是国人莫敢出言。\n三年，乃流王于彘。"},
{"title": "祭公谏征犬戎", "author": "佚名", "dynasty": "先秦", "content": "穆王将征犬戎，祭公谋父谏曰：“不可。\n先王耀德不观兵。\n夫兵，戢而时动，动则威；观则玩，玩则无震。\n是故周文公之《颂》曰：‘载戢干戈，载櫜弓矢；我求懿德，肆于时夏。\n允王保之。\n’先王之于民也，茂正其德，而厚其性；阜其财求，而利其器用；明利害之乡，以文修之，使务利而避害，怀德而畏威，故能保世以滋大。\n　　昔我先世后稷，以服事虞夏。\n及夏之衰也，弃稷弗务，我先王不窋，用失其官，而自窜于戎翟之间。\n不敢怠业，时序其德，纂修其绪，修其训典；朝夕恪勤，守以惇笃，奉以忠信，奕世戴德，不忝前人。\n至于武王，昭前之光明，而加之以慈和，事神保民，莫不欣喜。\n商王帝辛，大恶于民，庶民弗忍，欣戴武王，以致戎于商牧。\n是先王非务武也，勤恤民隐，而除其害也。\n　　夫先王之制：邦内甸服，邦外侯服，侯、卫宾服，夷、蛮要服，戎、狄荒服。\n甸服者祭，侯服者祀，宾服者享，要服者贡，荒服者王。\n日祭，月祀，时享，岁贡，终王，先王之训也。\n　　有不祭，则修意；有不祀，则修言；有不享，则修文；有不贡，则修名；有不王，则修德。\n序成而有不至，则修刑。\n于是乎有刑不祭，伐不祀，征不享，让不贡，告不王。\n于是乎有刑罚之辟，有攻伐之兵，有征讨之备，有威让之令，有文告之辞。\n布令陈辞，而又不至，则又增修于德，无勤民于远。\n　　是以近无不听，远无不服。\n今自大毕、伯士之终也，犬戎氏以其职来王，天子曰：‘予必以不享征之’，且观之兵，其无乃废先王之训，而王几顿乎？吾闻夫犬戎树惇，能帅旧德，而守终纯固，其有以御我矣。\n”王不听，遂征之，得四白狼、四白鹿以归。\n自是荒服者不至。"},
{"title": "吴许越成", "author": "左丘明", "dynasty": "先秦", "content": "吴王夫差败越于夫椒，报槜李也。\n遂入越。\n越子以甲楯五千保于会稽，使大夫种因吴太宰嚭以行成。\n　　吴子将许之。\n伍员曰：“不可。\n臣闻之：‘树德莫如滋，去疾莫如尽。\n’昔有过浇杀斟灌以伐斟鄩，灭夏后相。\n后缗方娠，逃出自窦，归于有仍，生少康焉，为仍牧正。\n惎浇能戒之。\n浇使椒求之，逃奔有虞，为之庖正，以除其害。\n虞思于是妻之以二姚，而邑诸纶，有田一成，有众一旅。\n能布其德，而兆其谋，以收夏众，抚其官职；使女艾谍浇，使季杼诱豷，遂灭过、戈，复禹之绩。\n祀夏配天，不失旧物。\n今吴不如过，而越大于少康，或将丰之，不亦难乎？勾践能亲而务施，施不失人，亲不弃劳，与我同壤而世为仇雠。\n于是乎克而弗取，将又存之，违天而长寇雠，后虽悔之，不可食已。\n姬之衰也，日可俟也。\n介在蛮夷，而长寇雠，以是求伯，必不行矣。\n”　　弗听。\n退而告人曰：“越十年生聚，而十年教训，二十年之外，吴其为沼乎！”"},
{"title": "子革对灵王", "author": "左丘明", "dynasty": "先秦", "content": "楚子狩于州来，次于颍尾，使荡侯、潘子、司马督、嚣尹午、陵尹喜帅师围徐以惧吴。\n楚子次于乾溪，以为之援。\n　　雨雪，王皮冠，秦复陶，翠被，豹舄，执鞭以出，仆析父从。\n右尹子革夕，王见之。\n去冠被，舍鞭，与之语曰：“昔我先王熊绎与吕伋、王孙牟、燮父、禽父，并事康王，四国皆有分，我独无有。\n今吾使人于周，求鼎以为分，王其与我乎？”　　对曰：“与君王哉！昔我先王熊绎，辟在荆山，筚路蓝缕，以处草莽，跋涉山林，以事天子，唯是桃弧、棘矢，以共御王事。\n齐，王舅也；晋及鲁、卫，王母弟也。\n楚是以无分，而彼皆有。\n今周与四国服事君王，将唯命是从，岂其爱鼎？”王曰：“昔我皇祖伯父昆吾，旧许是宅。\n今郑人贪赖其田，而不我与。\n我若求之，其与我乎？”　　对曰：“与君王哉！周不爱鼎，郑敢爱田？”王曰：“昔诸侯远我而畏晋，今我大城陈、蔡、不羹，赋皆千乘，子与有劳焉。\n诸侯其畏我乎？”对曰：“畏君王哉！是四国者，专足畏也，又加之以楚，敢不畏君王哉？”　　工尹路请曰：“君王命剥圭以为鏚柲，敢请命。\n”王入视之。\n析父谓子革：“吾子，楚国之望也！今与王言如响，国其若之何？”子革曰：“摩厉以须，王出，吾刃将斩矣。\n”　　王出，复语。\n左史倚相趋过。\n王曰：“是良史也，子善视之。\n是能读《三坟》、《五典》、《八索》、《九丘》。\n”对曰：“臣尝问焉，昔穆王欲肆其心，周行天下，将皆必有车辙马迹焉。\n祭公谋父作《祈招》之诗，以止王心，王是以获没于祗宫。\n臣问其诗而不知也；若问远焉，其焉能知之？”　　王曰：“子能乎？”对曰：“能。\n其《诗》曰：‘祈招之愔愔，式昭德音。\n思我王度，式如玉，式如金。\n形民之力，而无醉饱之心。\n’”　　王揖而入，馈不食，寝不寐，数日。\n不能自克，以及于难。\n　　仲尼曰：“古也有志：‘克己复礼，仁也。\n’信善哉！楚灵王若能如是，岂其辱于乾溪？”"},
{"title": "季札观周乐 / 季札观乐", "author": "左丘明", "dynasty": "先秦", "content": "吴公子札来聘。\n……请观于周乐。\n使工为之歌《周南》、《召南》，曰：“美哉！始基之矣，犹未也，然勤而不怨矣。\n为之歌《邶》、《鄘》、《卫》，曰：“美哉，渊乎！忧而不困者也。\n吾闻卫康叔、武公之德如是，是其《卫风》乎？”为之歌《王》曰：“美哉！思而不惧，其周之东乎！”为之歌《郑》，曰：“美哉！其细已甚，民弗堪也。\n是其先亡乎！”为之歌《齐》，曰：“美哉，泱泱乎！大风也哉！表东海者，其大公乎？国未可量也。\n”为之歌《豳》，曰：“美哉，荡乎！乐而不淫，其周公之东乎？”为之歌《秦》，曰：“此之谓夏声。\n夫能夏则大，大之至也，其周之旧乎！”为之歌《魏》，曰：“美哉，渢渢乎！大而婉，险而易行，以德辅此，则明主也！”为之歌《唐》，曰：“思深哉！其有陶唐氏之遗民乎？不然，何忧之远也？非令德之后，谁能若是？”为．之歌《陈》，曰：“国无主，其能久乎！”自《郐》以下无讥焉！　　为之歌《小雅》，曰。\n“美哉！思而不贰，怨而不言，其周德之衰乎？犹有先王之遗民焉！”为之歌《大雅》，曰：“广哉！熙熙乎！曲而有直体，其文王之德乎？”　　为之歌《颂》，曰：“至矣哉！直而不倨，曲而不屈；迩而不逼，远而不携；迁而不淫，复而不厌；哀而不愁，乐而不荒；用而不匮，广而不宣；施而不费，取而不贪；处而不底，行而不流。\n五声和，八风平；节有度，守有序。\n盛德之所同也！”　　见舞《象箾》、《南龠》者，曰：“美哉，犹有憾！”见舞《大武》者，曰：“美哉，周之盛也，其若此乎？”见舞《韶濩》者，曰：“圣人之弘也，而犹有惭德，圣人之难也！”见舞《大夏》者，曰：“美哉！勤而不德。\n非禹，其谁能修之！”见舞《韶箾》者“，曰：“德至矣哉！大矣，如天之无不帱也，如地之无不载也！虽甚盛德，其蔑以加于此矣。\n观止矣！若有他乐，吾不敢请已！”"},
{"title": "晏子不死君难", "author": "左丘明", "dynasty": "先秦", "content": "崔武子见棠姜而美之，遂取之。\n庄公通焉。\n崔子弑之。\n　　晏子立于崔氏之门外。\n其人曰：“死乎？”曰：“独吾君也乎哉，吾死也？”曰：“行乎？”曰：“吾罪也乎哉，吾亡也？”曰：“归乎？”曰：“君死，安归？君民者，岂以陵民？社稷是主。\n臣君者，岂为其口实？社稷是养。\n故君为社稷死，则死之；为社稷亡，则亡之。\n若为己死，而为己亡，非其私暱，谁敢任之？且人有君而弑之，吾焉得死之？而焉得亡之？将庸何归？”门启而入，枕尸股而哭。\n兴，三踊而出。\n人谓崔子：“必杀之。\n”崔子曰：“民之望也，舍之得民。\n”"},
{"title": "宋人及楚人平", "author": "公羊高", "dynasty": "先秦", "content": "外平不书，此何以书？大其平乎己也。\n何大其平乎己？庄王围宋，军有七日之粮尔！尽此不胜，将去而归尔。\n于是使司马子反乘堙而窥宋城。\n宋华元亦乘堙而出见之。\n司马子反曰：“子之国何如？”华元曰：“惫矣！”曰：“何如？”曰：“易子而食之，析骸而炊之。\n”司马子反曰：“嘻！甚矣，惫！虽然，吾闻之也，围者柑马而秣之，使肥者应客。\n是何子之情也？”华元曰：“吾闻之：君子见人之厄则矜之，小人见人之厄则幸之。\n吾见子之君子也，是以告情于子也。\n”司马子反曰：“诺，勉之矣！吾军亦有七日之粮尔！尽此不胜，将去而归尔。\n”揖而去之。\n　　反于庄王。\n庄王曰：“何如？”司马子反曰：“惫矣！”曰：“何如？”曰：“易子而食之，析骸而炊之。\n”庄王曰：“嘻！甚矣，惫！虽然，吾今取此，然后而归尔。\n”司马子反曰：“不可。\n臣已告之矣，军有七日之粮尔。\n”庄王怒曰：“吾使子往视之，子曷为告之？”司马子反曰：“以区区之宋，犹有不欺人之臣，可以楚而无乎？是以告之也。\n”庄王曰：“诺，舍而止。\n虽然，吾犹取此，然后归尔。\n”司马子反曰：“然则君请处于此，臣请归尔。\n”庄王曰：“子去我而归，吾孰与处于此？吾亦从子而归尔。\n”引师而去之。\n故君子大其平乎己也。\n此皆大夫也。\n其称“人”何？贬。\n曷为贬？平者在下也。"},
{"title": "获麟解", "author": "韩愈", "dynasty": "唐代", "content": "麟之为灵，昭昭也。\n咏于《诗》，书于《春秋》，杂出于传记百家之书，虽妇人小子皆知其为祥也。\n　　然麟之为物，不畜于家，不恒有于天下。\n其为形也不类，非若马牛犬豕豺狼麋鹿然。\n然则虽有麟，不可知其为麟也。\n　　角者吾知其为牛，鬣者吾知其为马，犬豕豺狼麋鹿，吾知其为犬豕豺狼麋鹿。\n惟麟也，不可知。\n不可知，则其谓之不祥也亦宜。\n虽然，麟之出，必有圣人在乎位。\n麟为圣人出也。\n圣人者，必知麟，麟之果不为不祥也。\n　　又曰：“麟之所以为麟者，以德不以形。\n”若麟之出不待圣人，则谓之不祥也亦宜。"},
{"title": "途经秦始皇墓", "author": "许浑", "dynasty": "唐代", "content": "龙盘虎踞树层层，势入浮云亦是崩。\n一种青山秋草里，路人唯拜汉文陵。"}
]